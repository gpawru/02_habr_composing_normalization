HANS CHRISTIAN ANDERSEN. EVENTYR OG HISTORIER
MED ILLUSTRATIONER AF V. PEDERSEN
INDHOLD

Den grimme Ælling

 Der var saa deiligt ude paa Landet; det var Sommer, Kornet stod guult, Havren
 grøn, Høet var reist i Stakke nede i de grønne Enge, og der gik Storken paa
 sine lange, røde Been og snakkede ægyptisk, for det Sprog havde han lært af sin
 Moder. Rundtom Ager og Eng var der store Skove, og midt i Skovene dybe Søer;
 jo, der var rigtignok deiligt derude paa Landet! Midt i Solskinnet laae der en
 gammel Herregaard med dybe Canaler rundt om, og fra Muren og ned til Vandet
 voxte store Skræppeblade, der vare saa høie, at smaa Børn kunde staae opreiste
 under de største; der var ligesaa vildsomt derinde, som i den tykkeste Skov, og
 her laae en And paa sin Rede; hun skulde ruge sine smaae Ællinger ud, men nu
 var hun næsten kjed af det, fordi det varede saa længe, og hun sjælden fik
 Visit; de andre Ænder holdt mere af at svømme om i Canalerne, end at løbe op og
 sidde under et Skræppeblad for at snaddre med hende. Endelig knagede det ene Æg
 efter det andet: "pip! pip!" sagde det, alle Æggeblommerne vare blevne levende
 og stak Hovedet ud. "Rap! rap!" sagde hun, og saa rappede de sig alt hvad de
 kunde, og saae til alle Sider under de grønne Blade, og Moderen lod dem see saa
 meget de vilde, for det Grønne er godt for Øinene. "Hvor dog Verden er stor!"
 sagde alle Ungerne; thi de havde nu rigtignok ganske anderledes Plads, end da
 de laae inde i Ægget. "Troer I, det er hele Verden!" sagde Moderen, "den
 strækker sig langt paa den anden Side Haven, lige ind i Præstens Mark! men der
 har jeg aldrig været! - I ere her dog vel Allesammen!" - og saa reiste hun sig
 op, "nei, jeg har ikke alle! det største Æg ligger der endnu; hvor længe skal
 det vare! nu er jeg snart kjed af det!" og saa lagde hun sig igjen. "Naa
 hvordan gaaer det?" sagde en gammel And, som kom for at gjøre Visit. "Det varer
 saa længe med det ene Æg!" sagde Anden, som laae; "der vil ikke gaae Hul paa
 det! men nu skal Du see de andre! de ere de deiligste Ællinger jeg har seet! de
 ligne Allesammen deres Fader, det Skarn han kommer ikke og besøger mig." "Lad
 mig see det Æg, der ikke vil revne!" sagde den gamle. "Du kan troe, at det er
 et Kalkun-Æg! saaledes er jeg ogsaa blevet narret engang, og jeg havde min Sorg
 og Nød med de Unger, for de ere bange for Vandet, skal jeg sige Dig! jeg kunde
 ikke faae dem ud! jeg rappede og snappede, men det hjalp ikke! - Lad mig see
 Ægget! jo, det er et Kalkun-Æg! lad Du det ligge og lær de andre Børn at
 svømme!" "Jeg vil dog ligge paa det lidt endnu!" sagde Anden; har jeg nu ligget
 saalænge, saa kan jeg ligge Dyrehavstiden med!" "Vær saa god!" sagde den gamle
 And, og saa gik hun. Endelig revnede det store Æg. "Pip! pip!" sagde Ungen og
 væltede ud; han var saa stor og styg. Anden saae paa ham: "Det er da en
 forfærdelig stor Ælling den!" sagde hun; "ingen af de andre see saadanne ud!
 det skulde dog vel aldrig være en Kalkun-Kylling! naa, det skal vi snart komme
 efter! i Vandet skal han, om jeg saa selv maa sparke ham ud!" Næste Dag var det
 et velsignet, deiligt Veir; Solen skinnede paa alle de grønne Skræpper.
 Ællingemoderen med hele sin Familie kom frem nede ved Canalen: pladsk! sprang
 hun i Vandet: "rap! rap!" sagde hun og den ene Ælling plumpede ud efter den
 anden; Vandet slog dem over Hovedet, men de kom strax op igjen og fløde saa
 deiligt; Benene gik af sig selv, og alle vare de ude, selv den stygge, graae
 Unge svømmede med. "Nei, det er ingen Kalkun!" sagde hun; "see hvor deiligt den
 bruger Benene, hvor rank den holder sig! det er min egen Unge! igrunden er den
 dog ganske kjøn, naar man rigtig seer paa den! rap! rap! - kom nu med mig, saa
 skal jeg føre Jer ind i Verden, og præsentere Jer i Andegaarden, men hold Jer
 altid nær ved mig, at ingen træder paa Jer, og tag Jer iagt for Kattene!" Og
 saa kom de ind i Andegaarden. Der var en skrækkelig Støi derinde, thi der var
 to Familier, som sloges om et Aalehoved, og saa fik dog Katten det. "See,
 saaledes gaaer det til i Verden!" sagde Ællingemoderen, og slikkede sig om
 Snabelen, for hun vilde ogsaa have Aalehovedet. "Brug nu Benene!" sagde hun,
 "see, at I kunne rappe Jer, og nei med Halsen for den gamle And derhenne! hun
 er den fornemste af dem Alle her! hun er af spansk Blod, derfor er hun svær, og
 see I, hun har en rød Klud om Benet! det er noget overordentligt deiligt, og
 den største Udmærkelse nogen And kan faae, det betyder saameget, at man ikke
 vil af med hende, og at hun skal kjendes af Dyr og af Mennesker! - Rap Jer! -
 ikke ind til Beens! en velopdragen Ælling sætter Benene vidt fra hinanden,
 ligesom Fader og Moder! see saa! nei nu med Halsen og siig: rap!" Og det gjorde
 de: men de andre Ænder rundt om saae paa dem og sagde ganske høit: "see saa! nu
 skal vi have det Slæng til! ligesom vi ikke vare nok alligevel! og fy, hvor den
 ene Ælling seer ud! ham ville vi ikke taale!" - og strax fløi der en And hen og
 bed den i Nakken. "Lad ham være!" sagde Moderen, "han gjør jo Ingen noget!"
 "Ja, men han er for stor og for aparte!" sagde Anden, som bed, "og saa skal han
 nøfles!" "Det er kjønne Børn, Moder har!" sagde den gamle And med Kluden om
 Benet, "Allesammen kjønne, paa den ene nær, den er ikke lykkedes! jeg vilde
 ønske, hun kunde gjøre den om igjen!" "Det gaaer ikke, Deres Naade!" sagde
 Ællingemoderen, "han er ikke kjøn, men han er et inderligt godt Gemyt, og
 svømmer saa deiligt, som nogen af de andre, ja, jeg tør sige lidt til! jeg
 tænker han voxer sig kjøn, eller han med Tiden bliver noget mindre! han har
 ligget for længe i Ægget, og derfor har han ikke faaet den rette Skikkelse!" og
 saa pillede hun ham i Nakken og glattede paa Personen. "Han er desuden en
 Andrik," sagde hun, "og saa gjør det ikke saa meget! jeg troer han faaer gode
 Kræfter, han slaaer sig nok igjennem!" "De andre Ællinger ere nydelige!" sagde
 den Gamle, "lad nu, som I var hjemme, og finder I et Aalehoved, saa kan I
 bringe mig det!" - Og saa vare de, som hjemme. Men den stakkels Ælling, som
 sidst var kommen ud af Ægget, og saae saa fæl ud, blev bidt, puffet og gjort
 Nar af, og det baade af Ænderne og Hønsene. "Han er for stor!" sagde de
 Allesammen, og den kalkunske Hane, der var født med Sporer og troede derfor, at
 han var en Keiser, pustede sig op som et Fartøi for fulde Seil, gik lige ind
 paa ham og saa pludrede den og blev ganske rød i Hovedet. Den stakkels Ælling
 vidste hverken, hvor den turde staae eller gaae, den var saa bedrøvet, fordi
 den saae saa styg ud og var til Spot for hele Andegaarden. Saaledes gik det den
 første Dag, og siden blev det værre og værre. Den stakkels Ælling blev jaget af
 dem Allesammen, selv hans Sødskende var saa onde imod ham, og de sagde altid:
 "bare Katten vilde tage Dig, dit fæle Spektakel!" og Moderen sagde: "gid Du
 bare var langt borte!" og Ænderne beed ham, og Hønsene huggede ham, og Pigen,
 som skulde give Dyrene Æde, sparkede til ham med Foden. Da løb og fløi han
 henover Hegnet; de smaa Fugle i Buskene foer forskrækket i Veiret; "det er
 fordi jeg er saa styg," tænkte Ællingen og lukkede Øinene, men løb alligevel
 afsted; saa kom den ud i den store Mose, hvor Vildænderne boede. Her laae den
 hele Natten, den var saa træt og sorrigfuld. Om Morgenen fløi Vildænderne op,
 og de saae paa den nye Kamerat; "hvad er Du for een?" spurgte de, og Ællingen
 dreiede sig til alle Sider, og hilsede saa godt den kunde. "Du er inderlig
 styg!" sagde Vildænderne, "men det kan da være os det samme, naar Du ikke
 gifter Dig ind i vor Familie!" - Den Stakkel! han tænkte rigtignok ikke paa at
 gifte sig, turde han bare have Lov at ligge i Sivene og drikke lidt Mosevand.
 Der laae han i hele to Dage, saa kom der to Vildgjæs eller rettere Vildgasser,
 for de vare to Hanner; det var ikke mange Tider siden de vare komne ud af
 Ægget, og derfor vare de saa raske paa det. "Hør Kammerat!" sagde de, "Du er
 saa styg at jeg kan godt lide Dig! vil Du drive med og være Trækfugl! tæt
 herved i en anden Mose er der nogle søde velsignede Vildgjæs, allesammen
 Frøkener, der kunne sige: rap! Du er istand til at gjøre din Lykke, saa styg er
 Du!" - - "Pif! paf!" lød i det samme ovenover, og begge Vildgasserne faldt døde
 ned i Sivene, og Vandet blev blodrødt; pif! paf! lød det igjen, og hele Skarer
 af Vildgjæs fløi op af Sivene, og saa knaldede det igjen. Der var stor Jagt,
 Jægerne laae rundtom Mosen, ja nogle sad oppe i Trægrenene, der strakte sig
 langt ud over Sivene; den blaae Røg gik ligesom Skyer ind imellem de mørke
 Træer og hang langt hen over Vandet; i Mudderet kom Jagthundene, klask klask;
 Siv og Rør svaiede til alle Sider; det var en Forskrækkelse for den stakkels
 Ælling, den dreiede Hovedet om for at faae det under Vingen, og lige i det
 samme stod tæt ved den en frygtelig stor Hund, Tungen hang ham langt ud af
 Halsen, og Øinene skinnede grueligt fælt; han satte sit Gab lige ned imod
 Ællingen, viste de skarpe Tænder - - og pladsk! pladsk! gik han igjen uden at
 tage den. "O Gud skee Lov!" sukkede Ællingen, "jeg er saa styg, at selv Hunden
 ikke gider bide mig!" Og saa laae den ganske stille, mens Haglene susede i
 Sivene, og det knaldede Skud paa Skud. Først langt ud paa Dagen blev der
 stille, men den stakkels Unge turde endnu ikke reise sig, den ventede flere
 Timer endnu, før den saae sig om, og saa skyndte den sig afsted fra Mosen, alt
 hvad den kunde; den løb over Mark og over Eng, det var en Blæst, saa at den
 havde haardt ved at komme afsted. Mod Aften naaede den et fattigt lille
 Bondehuus; det var saa elendigt, at det ikke selv vidste til hvad Side det
 vilde falde, og saa blev det staaende. Blæsten susede saaledes om Ællingen, at
 han maatte sætte sig paa Halen for at holde imod; og det blev værre og værre;
 da mærkede han, at Døren var gaaet af det ene Hængsel, og hang saa skjævt, at
 han igjennem Sprækken kunde smutte ind i Stuen, og det gjorde han. Her boede en
 gammel Kone med sin Kat og sin Høne, og Katten, som hun kaldte Sønneke, kunde
 skyde Ryg og spinde, han gnistrede saagar, men saa maatte man stryge ham mod
 Haarene; Hønen havde ganske smaae lave Been, og derfor kaldtes den
 "Kykkelilavbeen;" den lagde godt Æg, og Konen holdt af den, som af sit eget
 Barn. Om Morgenen mærkede man strax den fremmede Ælling, og Katten begyndte at
 spinde og Hønen at klukke. "Hvad for noget!" sagde Konen, og saae rundtomkring,
 men hun saae ikke godt, og saa troede hun, at Ællingen var en feed And, der
 havde forvildet sig. "Det var jo en rar Fangst!" sagde hun, "nu kan jeg faae
 Ande-Æg, er den bare ikke en Andrik! det maa vi prøve!" Og saa blev Ællingen
 antaget paa Prøve i tre Uger, men der kom ingen Æg. Og Katten var Herre i Huset
 og Hønen var Madamme, og alletider sagde de: "vi og Verden!" for de troede, at
 de vare Halvparten, og det den allerbedste Deel. Ællingen syntes, at man kunde
 ogsaa have en anden Mening, men det taalte Hønen ikke. "Kan Du lægge Æg?"
 spurgte hun. "Nei!" "Ja, vil Du saa holde din Mund!" Og Katten sagde: "Kan Du
 skyde Ryg, spinde og gnistre?" "Nei!" "Ja saa skal Du ikke have Mening, naar
 fornuftige Folk tale!" Og Ællingen sad i Krogen og var i daarligt Humeur; da
 kom den til at tænke paa den friske Luft og Solskinnet; den fik saadan en
 forunderlig Lyst til at flyde paa Vandet, tilsidst kunde den ikke lade være,
 den maatte sige det til Hønen. "Hvad gaaer der af Dig?" spurgte hun. "Du har
 ingen Ting at bestille, derfor komme de Nykker over dig! Læg Æg eller spind,
 saa gaae de over." "Men det er saa deiligt at flyde paa Vandet!" sagde
 Ællingen, "saa deiligt at faae det over Hovedet og dukke ned paa Bunden!" "Ja
 det er en stor Fornøielse!" sagde Hønen, "Du er nok bleven gal! Spørg Katten
 ad, han er den klogeste, jeg kjender, om han holder af at flyde paa Vandet,
 eller dykke ned! jeg vil ikke tale om mig. - Spørg selv vort Herskab, den gamle
 Kone, klogere end hende er der Ingen i Verden! troer Du, hun har Lyst til at
 flyde og faae Vand over Hovedet!" "I forstaae mig ikke!" sagde Ællingen. "Ja,
 forstaae vi Dig ikke, hvem skulde saa forstaae Dig! Du vil dog vel aldrig være
 klogere end Katten og Konen, for ikke at nævne mig! Skab Dig ikke, Barn! og tak
 Du din Skaber for alt det Gode, man har gjort for dig! Er Du ikke kommet i en
 varm Stue og har en Omgang, Du kan lære noget af! men Du er et Vrøvl, og det er
 ikke morsomt at omgaaes Dig! mig kan Du troe! jeg mener Dig det godt, jeg siger
 Dig Ubehageligheder, og derpaa skal man kjende sine sande Venner! see nu bare
 til, at Du lægger Æg og lærer at spinde eller gnistre!" "Jeg troer, jeg vil
 gaae ud i den vide Verden!" sagde Ællingen. "Ja, gjør Du det!" sagde Hønen. Og
 saa gik Ællingen: den flød paa Vandet, den dykkede ned, men af alle Dyr var den
 overseet for sin Grimhed. Nu faldt Efteraaret paa, Bladene i Skoven bleve gule
 og brune, Blæsten tog fat i dem, saa de dandsede omkring, og oppe i Luften saae
 der koldt ud; Skyerne hang tunge med Hagl og Sneeflokke, og paa Gjærdet stod
 Ravnen og skreg "av! av!" af bare Kulde; ja man kunde ordenlig fryse, naar man
 tænkte derpaa; den stakkels Ælling havde det rigtignok ikke godt. En Aften,
 Solen gik saa velsignet ned, kom der en heel Flok deilige store Fugle ud af
 Buskene, Ællingen havde aldrig seet nogen saa smukke, de vare ganske skinnende
 hvide, med lange, smidige Halse; det var Svaner, de udstødte en ganske
 forunderlig Lyd, bredte deres prægtige, lange Vinger ud og fløi bort fra de
 kolde Egne til varmere Lande, til aabne Søer! de stege saa høit, saa høit, og
 den lille grimme Ælling blev saa forunderlig tilmode, den dreiede sig rundt i
 Vandet ligesom et Hjul, rakte Halsen høit op i Luften efter dem, udstødte et
 Skrig saa høit og forunderligt, at den selv blev bange derved. O, den kunde
 ikke glemme de deilige Fugle, de lykkelige Fugle, og saasnart den ikke længer
 øinede dem, dukkede den lige ned til Bunden, og da den kom op igjen, var den
 ligesom ude af sig selv. Den vidste ikke, hvad Fuglene hed, ikke hvor de fløi
 hen, men dog holdt den af dem, som den aldrig havde holdt af nogen: den
 misundte dem slet ikke, hvor kunde det falde den ind at ønske sig en saadan
 Deilighed, den vilde være glad, naar bare dog Ænderne vilde have taalt den
 imellem sig! - det stakkels grimme Dyr! Og Vinteren blev saa kold, saa kold;
 Ællingen maatte svømme om i Vandet for at holde det fra at fryse reent til; men
 hver Nat blev Hullet, hvori den svømmede, smallere og smallere; det frøs, saa
 det knagede i Iisskorpen; Ællingen maatte altid bruge Benene, at Vandet ikke
 skulde lukkes; tilsidst blev den mat, laa ganske stille og frøs saa fast i
 Isen. Tidlig om Morgenen kom en Bondemand, han saae den, gik ud og slog med sin
 Træsko Isen i Stykker og bar den saa hjem til sin Kone. Der blev den livet op.
 Børnene vilde lege med den, men Ællingen troede, at de vilde gjøre den Fortræd,
 og foer, i Forskrækkelse, lige op i Melkefadet, saa at Melken skvulpede ud i
 Stuen; Konen skreg og slog Hænderne i Veiret, og da fløi den i Truget, hvor
 Smørret var, og saa ned i Meeltønden og op igjen; naa hvor den kom til at see
 ud! og Konen skreg og slog efter den med Ildklemmen, og Børnene løbe hinanden
 overende for at fange Ællingen, og de loe, og de skrege! - godt var det, at
 Døren stod aaben, ud foer den imellem Buskene i den nysfaldne Snee - der laae
 den, ligesom i Dvale. Men det vilde blive altfor bedrøveligt at fortælle al den
 Nød og Elendighed, den maatte prøve i den haarde Vinter - - den laae i Mosen
 mellem Rørene, da Solen igjen begyndte at skinne varmt; Lærkerne sang - det var
 deiligt Foraar. Da løftede den paa eengang sine Vinger, de bruste stærkere end
 før og bare den kraftigt afsted; og før den ret vidste det, var den i en stor
 Have, hvor Æbletræerne stode i Blomster, hvor Sirenerne duftede og hang paa de
 lange, grønne Grene lige ned imod de bugtede Canaler! O her var saa deiligt,
 saa foraarsfriskt! og lige foran, ud af Tykningen, kom tre deilige, hvide
 Svaner; de bruste med Fjerene og fløde saa let paa Vandet. Ællingen kjendte de
 prægtige Dyr og blev betagen af en forunderlig Sørgmodighed. "Jeg vil flyve hen
 til dem, de kongelige Fugle! og de vil hugge mig ihjel, fordi jeg, der er saa
 styg, tør nærme mig dem! men det er det samme! bedre at dræbes af dem, end at
 nappes af Ænderne, hugges af Hønsene, sparkes af Pigen, der passer
 Hønsegaarden, og lide ondt om Vinteren!" og den fløi ud i Vandet og svømmede
 hen imod de prægtige Svaner, disse saae den og skjøde med brusende Fjere
 henimod den. "Dræber mig kun!" sagde det stakkels Dyr, og bøiede sit Hoved ned
 mod Vandfladen og ventede Døden, - men hvad saae den i det klare Vand! den saae
 under sig sit eget Billed, men den var ikke længere en kluntet, sortgraa Fugl,
 styg og fæl, den var selv en Svane. Det gjør ikke noget at være født i
 Andegaarden, naar man kun har ligget i et Svaneæg! Den følte sig ordenlig glad
 over al den Nød og Gjenvordighed, den havde prøvet; nu skjønnede den just paa
 sin Lykke, paa al den Deilighed, der hilsede den. - Og de store Svaner svømmede
 rundt omkring den og strøge den med Næbet. I Haven kom der nogle smaa Børn, de
 kastede Brød og Korn ud i Vandet, og den mindste raabte: "Der er en ny!" og de
 andre Børn jublede med: "ja der er kommet en ny!" og de klappede i Hænderne og
 dandsede rundt; løbe efter Fader og Moder, og der blev kastet Brød og Kage i
 Vandet, og Alle sagde de: "Den nye er den smukkeste! saa ung og saa deilig!" og
 de gamle Svaner neiede for den. Da følte den sig ganske undseelig og stak
 Hovedet om bag Vingerne, den vidste ikke selv hvad! den var altfor lykkelig,
 men slet ikke stolt, thi et godt Hjerte bliver aldrig stolt! den tænkte paa,
 hvor den havde været forfulgt og forhaanet, og hørte nu Alle sige, at den var
 den deiligste af alle deilige Fugle; og Sirenerne bøiede sig med Grenene lige
 ned i Vandet til den, og Solen skinnede saa varmt og saa godt, da bruste dens
 Fjedre, den slanke Hals hævede sig, og af Hjertet jublede den: "saa megen Lykke
 drømte jeg ikke om, da jeg var den grimme Ælling!

Tommelise

Der var engang en Kone, som saa gjerne vilde have sig et lille bitte Barn, men
hun vidste slet ikke, hvor hun skulde faae et fra; saa gik hun hen til en gammel
Hex og sagde til hende: "Jeg vilde saa inderlig gjerne have et lille Barn, vil
Du ikke sige mig, hvor jeg dog skal faae et fra?" "Jo, det skal vi nok komme ud
af!" sagde Hexen. "Der har Du et Bygkorn, det er slet ikke af den Slags, som
groer paa Bondemandens Mark, eller som Hønsene faae at spise, læg det i en
Urtepotte, saa skal Du faae noget at see!" "Tak skal Du have!" sagde Konen og
gav Hexen tolv Skilling, gik saa hjem, plantede Bygkornet, og strax voxte der en
deilig stor Blomst op, den saae ganske ud, som en Tulipan, men Bladene lukkede
sig tæt sammen, ligesom om den endnu var i Knop. "Det er en nydelig Blomst!"
sagde Konen, og kyssede den paa de smukke røde og gule Blade, men lige i det hun
kyssede, gav Blomsten et stort Knald, og aabnede sig. Det var en virkelig
Tulipan, kunde man nu see, men midt inde i Blomsten, paa den grønne Stol, sad
der en lille bitte Pige, saa fiin og nydelig, hun var ikke uden en Tomme lang,
og derfor kaldtes hun Tommelise. En nydelig lakeret Valdnødskal fik hun til
Vugge, blaa Violblade vare hendes Matrasser og et Rosenblad hendes Overdyne; der
sov hun om Natten, men om Dagen legede hun paa Bordet, hvor Konen havde sat en
Tallerken, som hun havde lagt en heel Krands om med Blomster, der stak deres
Stilke ned i Vandet; her flød et stort Tulipanblad, og paa dette maatte
Tommelise sidde og seile fra den ene Side af Tallerkenen til den anden; hun
havde to hvide Hestehaar at roe med. Det saae just deiligt ud. Hun kunde ogsaa
synge, o saa fint og nydeligt, som man aldrig her har hørt. - En Nat, som hun
laae i sin smukke Seng, kom der en hæslig Skruptudse hoppende ind af Vinduet;
der var en Rude itu. Skruptudsen var saa styg, stor og vaad, den hoppede lige
ned paa Bordet, hvor Tommelise laae og sov under det røde Rosenblad. "Det var en
deilig Kone til min Søn!" sagde Skruptudsen, og saa tog hun fat i
Valdnødskallen, hvor Tommelise sov, og hoppede bort med hende gjennem Ruden, ned
i Haven. Der løb en stor, bred Aa; men lige ved Bredden var det sumpet og
muddret; her boede Skruptudsen med sin Søn. Uh! han var ogsaa styg og fæl,
lignede ganske sin Moder: "koax, koax, brekke-ke-kex!" det var alt hvad han
kunde sige, da han saae den nydelige lille Pige i Valdnødskallen. "Snak ikke saa
høit, for ellers vaagner hun!" sagde den gamle Skruptudse, "hun kunde endnu løbe
fra os, for hun er saa let, som et Svaneduun! vi ville sætte hende ud i Aaen paa
et af de brede Aakandeblade, det er for hende, der er saa let og lille, ligesom
en Ø! der kan hun ikke løbe bort, mens vi gjøre Stadsestuen istand nede ved
Mudderet, hvor I skulle boe og bygge!" Ude i Aaen voxte der saa mange Aakander
med de brede grønne Blade, der see ud som de flyde oven paa Vandet; det Blad,
som var længst ude, var ogsaa det allerstørste; der svømmede den gamle
Skruptudse ud og satte Valdnødskallen med Tommelise. Den lillebitte Stakkel
vaagnede ganske tidlig om Morgenen, og da hun saae, hvor hun var, begyndte hun
saa bitterligt at græde, for der var Vand paa alle Sider af det store grønne
Blad, hun kunde slet ikke komme i Land. Den gamle Skruptudse sad nede i Mudderet
og pyntede sin Stue op med Siv og gule Aaknappe, - der skulde være rigtigt net
for den nye Svigerdatter, - svømmede saa med den stygge Søn ud til Bladet, hvor
Tommelise stod, de vilde hente hendes pæne Seng, den skulde sættes op i
Brudekammeret, før hun selv kom der. Den gamle Skruptudse neiede saa dybt i
Vandet for hende og sagde: "her skal Du see min Søn, han skal være Din Mand, og
I skal boe saa deiligt nede i Mudderet!" "Koax, koax! brekkekekex!" det var Alt,
hvad Sønnen kunde sige. Saa toge de den nydelige lille Seng og svømmede bort med
den, men Tommelise sad ganske alene og græd paa det grønne Blad, for hun vilde
ikke boe hos den fæle Skruptudse eller have hendes hæslige Søn til sin Mand. De
smaa Fiske, som svømmede nede i Vandet, havde nok seet Skruptudsen og hørt hvad
hun sagde, derfor stak de Hovederne op, de vilde dog see den lille Pige. Saa
snart de fik hende at see, fandt de hende saa nydelig, og det gjorde dem saa
ondt, at hun skulde ned til den stygge Skruptudse. Nei, det skulde aldrig skee.
De flokkede sig nede i Vandet rundt om den grønne Stilk, der holdt Bladet, hun
stod paa, gnavede med Tænderne Stilken over, og saa flød Bladet ned af Aaen,
bort med Tommelise, langtbort, hvor Skruptudsen ikke kunde komme. Tommelise
seilede forbi saa mange Stæder, og de smaa Fugle sad i Buskene, saae hende og
sang "hvilken nydelig lille Jomfrue!" Bladet med hende svømmede længer og længer
bort; saaledes reiste Tommelise udenlands. En nydelig lille hvid Sommerfugl blev
ved at flyve rundt omkring hende, og satte sig tilsidst ned paa Bladet, for den
kunde saa godt lide Tommelise, og hun var saa fornøiet, for nu kunde Skruptudsen
ikke naae hende og der var saa deiligt, hvor hun seilede; Solen skinnede paa
Vandet, det var ligesom det deiligste Guld. Saa tog hun sit Livbaand, bandt den
ene Ende om Sommerfuglen, den anden Ende af Baandet satte hun fast i Bladet; det
gled da meget hurtigere afsted og hun med, for hun stod jo paa Bladet. I det
samme kom der en stor Oldenborre flyvende, den fik hende at see og i Øieblikket
slog den sin Klo om hendes smækre Liv og fløi op i Træet med hende, men det
grønne Blad svømmede ned af Aaen og Sommerfuglen fløi med, for han var bundet
til Bladet og kunde ikke komme løs. Gud, hvor den stakkels Tommelise blev
forskrækket, da Oldenborren fløi op i Træet med hende, men hun var dog
allermeest bedrøvet for den smukke, hvide Sommerfugl, hun havde bundet fast til
Bladet; dersom han nu ikke kunde komme løs, maatte han jo sulte ihjel. Men det
brød Oldenborren sig ikke noget om. Den satte sig med hende paa det største,
grønne Blad i Træet, gav hende det Søde af Blomsterne at spise og sagde, at hun
var saa nydelig, skjøndt hun slet ikke lignede en Oldenborre. Siden kom alle de
andre Oldenborrer, der boede i Træet, og gjorde Visit; de saae paa Tommelise, og
Frøken-Oldenborrerne trak paa Følehornene og sagde: "hun har dog ikke mere end
to Been, det seer ynkeligt ud. Hun har ingen Følehorn!" sagde den anden. "Hun er
saa smækker i Livet, fy! hun seer ud ligesom et Menneske! Hvor hun er styg!"
sagde alle Hun-Oldenborrerne, og saa var Tommelise dog saa nydelig; det syntes
ogsaa den Oldenborre, som havde taget hende, men da alle de andre sagde, hun var
hæslig, saa troede han det tilsidst ogsaa og ville slet ikke have hende; hun
kunde gaae, hvor hun vilde. De fløi ned af Træet med hende og satte hende paa en
Gaaseurt; der græd hun, fordi hun var saa styg, at Oldenborrerne ikke vilde have
hende, og saa var hun dog den deiligste, man kunde tænke sig, saa fiin og klar
som det skjønneste Rosenblad. Hele Sommeren igjennem levede den stakkels
Tommelise ganske alene i den store Skov. Hun flettede sig en Seng af Græsstraa
og hang den under et stort Skræppeblad, saa kunde det ikke regne paa hende; hun
pillede det Søde af Blomsterne og spiste, og drak af Duggen, der hver Morgen
stod paa Bladene; saaledes gik Sommer og Efteraar, men nu kom Vinteren, den
kolde, lange Vinter. Alle Fuglene, der havde sjunget saa smukt for hende, fløi
deres Vei, Træerne og Blomsterne visnede, det store Skræppeblad, hun havde boet
under, rullede sammen og blev kun en guul, vissen Stilk, og hun frøs saa
forskrækkeligt, for hendes Klæder vare itu og hun var selv saa fiin og lille,
den stakkels Tommelise, hun maatte fryse ihjel. Det begyndte at snee og hver
Sneefnug, der faldt paa hende, var, som naar man kaster en heel Skuffe fuld paa
os, thi vi ere store og hun var kun en Tomme lang. Saa svøbte hun sig ind i et
vissent Blad, men det vilde ikke varme, hun rystede af Kulde. Tæt udenfor
Skoven, hvor hun nu var kommet, laae en stor Kornmark, men Kornet var forlænge
siden borte, kun de nøgne, tørre Stubbe stode op af den frosne Jord. De vare
ligesom en heel Skov for hende at gaae imellem, o, hun rystede saadan af Kulde.
Saa kom hun til Markmusens Dør. Den var et lille Hul inde under Korn- Stubbene.
Der boede Markmusen luunt og godt, havde hele Stuen fuld af Korn, et deiligt
Kjøkken og Spiiskammer. Den stakkels Tommelise stillede sig indenfor Døren,
ligesom en anden fattig Tiggerpige og bad om et lille Stykke af et Bygkorn, for
hun havde i to Dage ikke faaet det mindste at spise. "Din lille Stakkel!" sagde
Markmusen, for det var igrunden en god gammel Markmuus, "kom Du ind i min varme
Stue og spiis med mig!" Da hun nu syntes godt om Tommelise, sagde hun: "Du kan
gjerne blive hos mig i Vinter, men Du skal holde min Stue pæn reen og fortælle
mig Historier, for dem holder jeg meget af," og Tommelise gjorde, hvad den gode,
gamle Markmuus forlangte og havde det da grumme godt. "Nu faae vi nok snart
Besøg!" sagde Markmusen, "min Naboe pleier hver Ugesdag at besøge mig. Han
sidder bedre endnu inden Vægge, end jeg; har store Sale og gaaer med saadan en
deilig, sort Fløielspels! bare Du kunde faae ham til Mand, saa var Du godt
forsørget; men han kan ikke see. Du maa fortælle ham de nydeligste Historier, Du
veed!" Men det brød Tommelise sig ikke om, hun vilde slet ikke have Naboen, for
han var en Muldvarp. Han kom og gjorde Visit i sin sorte Fløielspels, han var
saa riig og saa lærd, sagde Markmusen, hans Huusleilighed var ogsaa over tyve
Gange større, end Markmusens, og Lærdom havde han, men Solen og de smukke
Blomster kunde han slet ikke lide, dem snakkede han ondt om, for han havde
aldrig seet dem. Tommelise maatte synge og hun sang baade "Oldenborre flyv,
flyv!" og "Munken gaaer i Enge," saa blev Muldvarpen forliebt i hende, for den
smukke Stemmes Skyld, men han sagde ikke noget, han var saadan en sindig Mand. -
Han havde nylig gravet sig en lang Gang gjennem Jorden fra sit til deres Huus, i
den fik Markmusen og Tommelise Lov til at spadsere, naar de vilde. Men han bad
dem ikke blive bange for den døde Fugl, som laae i Gangen; det var en heel Fugl
med Fjær og Næb, der vist var død for ganske nylig, da Vinteren begyndte, og nu
gravet ned, just hvor han havde gjort sin Gang. Muldvarpen tog et Stykke Trøske
i Munden, for det skinner jo ligesom Ild i Mørke, og gik saa foran og lyste for
dem i den lange, mørke Gang; da de saa kom, hvor den døde Fugl laae, satte
Muldvarpen sin brede Næse mod Loftet og stødte Jorden op, saa der blev et stort
Hul, som Lyset kunde skinne igjennem. Midt paa Gulvet laae en død Svale, med de
smukke Vinger trykkede fast ind om Siderne, Benene og Hovedet trukne ind under
Fjedrene; den stakkels Fugl var bestemt død af Kulde. Det gjorde Tommelise saa
ondt for den, hun holdt saa meget af alle de smaa Fugle, de havde jo hele
Sommeren sjunget og qviddret saa smukt for hende, men Muldvarpen stødte til den
med sine korte Been og sagde: "Nu piber den ikke meer! det maa være ynkeligt at
blive født til en lille Fugl! Gud skee Lov, at ingen af mine Børn blive det;
saadan en Fugl har jo ingen Ting uden sit Quivit og maa sulte ihjel til
Vinteren!" "Ja, det maa I, som en fornuftig Mand, nok sige," sagde Markmusen.
"Hvad har Fuglen for al sit Quivit, naar Vinteren kommer? Den maa sulte og
fryse; men det skal vel ogsaa være saa stort!" Tommelise sagde ikke noget, men
da de to andre vendte Ryggen til Fuglen, bøiede hun sig ned, skjød Fjedrene
tilside, der laae over dens Hoved, og kyssede den paa de lukkede Øine. "Maaskee
var det den, som sang saa smukt for mig i Sommer," tænkte hun, "hvor den
skaffede mig megen Glæde, den kjære, smukke Fugl!" Muldvarpen stoppede nu Hullet
til, som Dagen skinnede igjennem, og fulgte saa Damerne hjem. Men om Natten
kunde Tommelise slet ikke sove, saa stod hun op af sin Seng og flettede af Hø et
stort smukt Teppe, og det bar hun ned og bredte rundt om den døde Fugl, lagde
blød Bomuld, hun havde fundet i Markmusens Stue, paa Siderne af Fuglen, for at
den kunde ligge varmt i den kolde Jord. "Farvel Du smukke lille Fugl!" sagde
hun, "Farvel og Tak for din deilige Sang i Sommer, da alle Træerne vare grønne
og Solen skinnede saa varmt paa os!" Saa lagde hun sit Hoved op til Fuglens
Bryst, men blev i det samme ganske forskrækket, thi det var ligesom noget
bankede der indenfor. Det var Fuglens Hjerte. Fuglen var ikke død, den laae i
Dvale, og var nu bleven opvarmet og fik Liv igjen. Om Efteraaret saa flyve alle
Svalerne bort til de varme Lande, men er der een der forsinker sig, saa fryser
den saaledes, at den falder ganske død ned, bliver liggende, hvor den falder, og
den kolde Snee lægger sig ovenover. Tommelise rystede ordentligt, saa
forskrækket var hun blevet, for Fuglen var jo en stor, stor en imod hende, der
kun var en Tomme lang, men hun tog dog Mod til sig, lagde Bomulden tættere om
den stakkels Svale, og hentede et Krusemynteblad, hun selv havde havt til
Overdyne, og lagde det over Fuglens Hoved. Næste Nat listede hun sig igjen ned
til den, og da var den ganske levende, men saa mat, den kunde kun et lille
Øieblik lukke sine Øine op og see Tommelise, der stod med et Stykke Trøske i
Haanden, for anden Lygte havde hun ikke. "Tak skal Du have, Du nydelige lille
Barn!" sagde den syge Svale til hende, "jeg er blevet saa deilig opvarmet! snart
faaer jeg mine Kræfter og kan flyve igjen, ude i det varme Solskin!" "O!" sagde
hun, "det er saa koldt udenfor, det sneer og fryser! bliv Du i din varme Seng,
jeg skal nok pleie Dig!" Hun bragte da Svalen Vand i et Blomsterblad, og den
drak og fortalte hende, hvorledes den havde revet sin ene Vinge paa en Tornebusk
og kunde derfor ikke flyve saa stærkt, som de andre Svaler, som da fløi bort,
langt bort til de varme Lande. Den var da tilsidst faldet ned paa Jorden, men
mere kunde den ikke huske, og vidste slet ikke, hvorledes den var kommet her.
Hele Vinteren blev den nu hernede og Tommelise var god imod den og holdt saa
meget af den; hverken Muldvarpen eller Markmusen fik det mindste at vide derom,
for de kunde jo ikke lide den stakkels fattige Svale. Saasnart Foraaret kom og
Solen varmede ind i Jorden, sagde Svalen Farvel til Tommelise, der aabnede
Hullet, som Muldvarpen havde gjort ovenover. Solen skinnede saa deiligt ind til
dem, og Svalen spurgte, om hun ikke vilde følge med, hun kunde sidde paa dens
Ryg, de vilde flyve langt ud i den grønne Skov. Men Tommelise vidste, det vilde
bedrøve den gamle Markmuus, om hun saaledes forlod hende. "Nei, jeg kan ikke!"
sagde Tommelise. "Farvel, farvel! Du gode nydelige Pige!" sagde Svalen og fløi
ud i Solskinnet. Tommelise saae efter den, og Vandet kom i hendes Øine, for hun
holdt saa meget af den stakkels Svale. "Qvivit! qvivit!" sang Fuglen og fløi ind
i den grønne Skov. - Tommelise var saa bedrøvet. Hun fik slet ikke Lov at komme
ud i det varme Solskin; Kornet, der var saaet paa Ageren, henover Markmusens
Huus, voxte ogsaa høit op i Veiret, det var en heel tyk Skov for den stakkels
lille Pige, som jo kun var en Tomme lang. "Nu skal Du i Sommer sye paa dit
Udstyr!" sagde Markmusen til hende, for nu havde Naboen, den kjedelige Muldvarp
i den sorte Fløielspels, friet til hende. "Du skal have baade Uldent og Linned!
Du skal have at sidde og ligge paa, naar Du bliver Muldvarpens Kone!" Tommelise
maatte spinde paa Haandteen, og Markmusen leiede fire Ædderkoppe til at spinde
og væve Nat og Dag. Hver Aften gjorde Muldvarpen Visit og snakkede da altid om,
at naar Sommeren fik Ende, saa skinnede Solen ikke nær saa varmt, den brændte jo
nu Jorden fast, som en Steen; ja naar Sommeren var ude, saa skulde Brylluppet
staae med Tommelise; men hun var slet ikke fornøiet, for hun holdt ikke noget af
den kjedelige Muldvarp. Hver Morgen, naar Solen stod op, og hver Aften, naar den
gik ned, listede hun sig ud i Døren og naar saa Vinden skilte Toppene af Kornet
ad, saa at hun kunde see den blaa Himmel, tænkte hun paa, hvor lyst og smukt der
var herude, og ønskede saameget, at hun igjen maatte faae den kjære Svale at
see; men den kom aldrig mere, den fløi vist langt borte i den smukke grønne
Skov. Da det nu blev Efteraar, havde Tommelise hele sit Udstyr færdigt. "Om fire
Uger skal Du have Bryllup!" sagde Markmusen til hende. Men Tommelise græd og
sagde, hun vilde ikke have den kjedelige Muldvarp. "Snik snak!" sagde Markmusen,
"gjør Dig ikke obsternasig, for ellers skal jeg bide Dig med min hvide Tand! Det
er jo en deilig Mand, Du faaer! hans sorte Fløielspels har Dronningen selv ikke
Mage til! Han har baade i Kjøkken og Kjælder. Tak Du Gud for ham!" Saa skulde de
have Bryllup. Muldvarpen var allerede kommet, for at hente Tommelise; hun skulde
boe med ham, dybt nede under Jorden, aldrig komme ud i den varme Sol, for den
kunde han ikke lide. Det stakkels Barn var saa bedrøvet, hun skulde nu sige den
smukke Sol farvel, som hun dog hos Markmusen havde faaet Lov at see paa i Døren.
"Farvel, Du klare Sol!" sagde hun og rakte Armene høit op i Veiret, gik ogsaa en
lille Smule udenfor Markmusens Huus; thi nu var Kornet høstet, og her stod kun
de tørre Stubbe. "Farvel, farvel!" sagde hun og slog sine smaa Arme om en lille
rød Blomst, der stod. "Hils den lille Svale fra mig, dersom Du faaer den at
see!" "Qvivit, qvivit!" sagde det i det samme over hendes Hoved; hun saae op,
det var den lille Svale, der just kom forbi. Saasnart den saae Tommelise, blev
den saa fornøiet; hun fortalte den, hvor nødig hun vilde have den stygge
Muldvarp til Mand, og at hun saa skulde boe dybt under Jorden, hvor aldrig Solen
skinnede. Hun kunde ikke lade være at græde derved. "Nu kommer den kolde
Vinter," sagde den lille Svale, "jeg flyver langt bort til de varme Lande, vil
Du følge med mig? Du kan sidde paa min Ryg! bind Dig kun fast med dit Livbaand,
saa flyve vi bort fra den stygge Muldvarp og hans mørke Stue, langt bort over
Bjergene til de varme Lande, hvor Solen skinner smukkere end her, hvor der altid
er Sommer og deilige Blomster. Flyv kun med mig, Du søde lille Tommelise, som
har reddet mit Liv, da jeg laae forfrossen i den mørke Jordkjelder!" "Ja, jeg
vil følge med Dig!" sagde Tommelise, og satte sig op paa Fuglens Ryg, med
Fødderne paa dens udbredte Vinge, bandt sit Belte fast i een af de stærkeste
Fjær og saa fløi Svalen høit op i Luften, over Skov og over Sø, høit op over de
store Bjerge, hvor der altid ligger Snee, og Tommelise frøs i den kolde Luft,
men saa krøb hun ind under Fuglens varme Fjær og stak kun det lille Hoved frem
for at see al den Deilighed under sig. Saa kom de til de varme Lande. Der
skinnede Solen meget klarere end her, Himlen var to Gange saa høi og paa Grøfter
og Gjærder voxte de deiligste grønne og blaa Viindruer. I Skovene hang Citroner
og Appelsiner, her duftede af Myrther og Krusemynter, og paa Landeveien løb de
nydeligste Børn og legede med store brogede Sommerfugle. Men Svalen fløi endnu
længer bort, og det blev smukkere og smukkere. Under de deiligste grønne Træer
ved den blaae Søe, stod et skinnende hvidt Marmorslot, fra de gamle Tider,
Viinrankerne snoede sig op om de høie Piller; der øverst oppe vare mange
Svalereder, og i en af disse boede Svalen, som bar Tommelise. - "Her er mit
Huus!" sagde Svalen; "men vil Du nu selv søge Dig een af de prægtige Blomster
ud, som groe dernede, saa skal jeg sætte Dig der og Du skal faae det saa
nydeligt, Du vil ønske det!" "Det var deiligt!" sagde hun, og klappede med de
smaa Hænder. Der laae en stor hvid Marmorsøile, som var faldet om paa Jorden og
knækket i tre Stykker, men mellem disse voxte de smukkeste store hvide Blomster.
Svalen fløi ned med Tommelise og satte hende paa et af de brede Blade; men hvor
forundret blev hun ikke! der sad en lille Mand midt i Blomsten, saa hvid og
gjennemsigtig, som han var af Glas; den nydeligste Guldkrone havde han paa
Hovedet og de deiligste klare Vinger paa Skuldrene, selv var han ikke større end
Tommelise. Han var Blomstens Engel. I hver Blomst boede der saadan en lille Mand
eller Kone, men denne var Konge over dem allesammen. "Gud, hvor han er smuk!"
hvidskede Tommelise til Svalen. Den lille Prinds blev saa forskrækket for
Svalen, thi den var jo en heel Kjæmpefugl imod ham, der var saa lille og fiin,
men da han saae Tommelise, blev han saa glad, hun var den allersmukkeste Pige,
han endnu havde seet. Derfor tog han sin Guldkrone af sit Hoved og satte paa
hendes, spurgte, hvad hun hed og om hun vilde være hans Kone, saa skulde hun
blive Dronning over alle Blomsterne! Ja det var rigtignok en Mand, anderledes,
end Skruptudsens Søn og Muldvarpen med den sorte Fløielspels. Hun sagde derfor
ja til den deilige Prinds og fra hver Blomst kom en Dame eller Herre, saa
nydelig, det var en Lyst, hver bragte Tommelise en Present, men den bedste af
alle var et Par smukke Vinger af en stor hvid Flue; de bleve hæftede paa
Tommelises Ryg og saa kunde hun ogsaa flyve fra Blomst til Blomst; der var
saadan en Glæde og den lille Svale sad oppe i sin Rede og sang for dem, saa godt
den kunde, men i Hjertet var den dog bedrøvet, for den holdt saa meget af
Tommelise og vilde aldrig have været skilt fra hende. "Du skal ikke hedde
Tommelise!" sagde Blomstens Engel til hende, "det er et stygt Navn, og Du er saa
smuk. Vi ville kalde Dig Maja!" "Farvel! farvel" sagde den lille Svale, og fløi
igjen bort fra de varme Lande, langt bort tilbage til Danmark; der havde den en
lille Rede over Vinduet, hvor Manden boer, som kan fortælle Eventyr, for ham
sang den "quivit, quivit!" derfra have vi hele Historien.

Den standhaftige Tinsoldat

Der var engang fem og tyve Tinsoldater, de vare alle Brødre, thi de vare fødte
af en gammel Tinskee. Geværet holdt de i Armen og Ansigtet satte de lige ud; rød
og blaa, nok saa deilig var Uniformen. Det Allerførste, de hørte i denne Verden,
da Laaget blev taget af Æsken, hvori de laae, var det Ord: "Tinsoldater!" det
raabte en lille Dreng og klappede i Hænderne; han havde faaet dem, for det var
hans Geburtsdag, og stillede dem nu op paa Bordet. Den ene Soldat lignede
livagtig den anden, kun en eneste var lidt forskjellig; han havde eet Been, thi
han var blevet støbt sidst, og saa var der ikke Tin nok; dog stod han ligesaa
fast paa sit ene, som de andre paa deres to, og det er just ham, som bliver
mærkværdig. Paa Bordet, hvor de bleve stillede op, stod meget andet Legetøi; men
det, som faldt meest i Øinene, var et nydeligt Slot af Papir. Gjennem de smaa
Vinduer kunde man see lige ind i Salene. Udenfor stode smaa Træer, rundtom et
lille Speil, der skulde see ud som en Sø; Svaner af Vox svømmede derpaa og
speilede sig. Det var altsammen nydeligt, men det Nydeligste blev dog en lille
Jomfru, som stod midt i den aabne Slotsdør; hun var ogsaa klippet ud af Papir,
men hun havde et Skjørt paa af det klareste Linon og et lille smalt blaat Baand
over Skulderen ligesom et Gevandt; midt i det sad en skinnende Paillette, lige
saa stor som hele hendes Ansigt. Den lille Jomfru strakte begge sine Arme ud,
for hun var en Dandserinde, og saa løftede hun sit ene Been saa høit i Veiret,
at Tinsoldaten slet ikke kunde finde det og troede, at hun kun havde eet Been
ligesom han. "Det var en Kone for mig!" tænkte han; "men hun er noget fornem,
hun boer i et Slot, jeg har kun en Æske, og den ere vi fem og tyve om, det er
ikke et Sted for hende! dog jeg maa see at gjøre Bekjendtskab!" og saa lagde han
sig saa lang han var bag en Snuustobaksdaase, der stod paa Bordet; der kunde han
ret see paa den lille fine Dame, som blev ved at staae paa eet Been, uden at
komme ud af Balancen. Da det blev ud paa Aftenen, kom alle de andre Tinsoldater
i deres Æske og Folkene i Huset gik til Sengs. Nu begyndte Legetøiet at lege,
baade at komme Fremmede, føre Krig og holde Bal; Tinsoldaterne raslede i Æsken,
for de vilde være med, men de kunde ikke faae Laaget af. Nøddeknækkeren slog
Kaalbøtter, og Griffelen gjorde Commers paa Tavlen; det var et Spektakel saa
Kanarifuglen vaagnede, og begyndte at snakke med, og det paa Vers. De to eneste,
som ikke rørte sig af Stedet, var Tinsoldaten og den lille Dandserinde; hun
holdt sig saa rank paa Taaspidsen og begge Armene udad; han var ligesaa
standhaftig paa sit ene Been, hans Øine kom ikke et Øieblik fra hende. Nu slog
Klokken tolv, og klask, der sprang Laaget af Snuustobaksdaasen, men der var
ingen Tobak i, nei, men en lille sort Trold, det var saadant et Kunststykke.
"Tinsoldat!" sagde Trolden, "vil Du holde dine Øine hos Dig selv!" Men
Tinsoldaten lod, som han ikke hørte det. "Ja bi til imorgen!" sagde Trolden. Da
det nu blev Morgen, og Børnene kom op, blev Tinsoldaten stillet hen i Vinduet,
og enten det nu var Trolden eller Trækvind, ligemed eet fløi Vinduet op og
Soldaten gik ud paa Hovedet fra tredie Sal. Det var en skrækkelig Fart, han
vendte Benet lige iveiret, og blev staaende paa Kaskjetten, med Bajonetten nede
imellem Brostenene. Tjenestepigen og den lille Dreng kom strax ned, for at søge;
men skjøndt de vare færdig ved at træde paa ham, kunde de dog ikke see ham.
Havde Tinsoldaten raabt: her er jeg! saa havde de nok fundet ham, men han fandt
det ikke passende at skrige høit, da han var i Uniform. Nu begyndte det at
regne, den ene Draabe faldt tættere end den anden, det blev en ordentlig Skylle;
da den var forbi, kom der to Gadedrenge. "Sei Du!" sagde den ene, "der ligger en
Tinsoldat! han skal ud at seile!" Og saa gjorde de en Baad af en Avis, satte
Tinsoldaten midt i den, og nu seilede han ned af Rendestenen; begge Drengene løb
ved Siden og klappede i Hænderne. Bevar os vel! hvilke Bølger der gik i
Rendestenen, og hvilken Strøm der var; ja det havde da ogsaa skylregnet.
Papiirsbaaden vippede op og ned, og imellem saa dreiede den saa gesvindt, saa
det dirrede i Tinsoldaten; men han blev standhaftig, forandrede ikke en Mine,
saae lige ud og holdt Geværet i Armen. Lige med eet drev Baaden ind under et
langt Rendesteens-Bræt; der blev lige saa mørkt, som om han var i sin Æske.
"Hvor mon jeg nu kommer hen", tænkte han, "ja, ja, det er Troldens Skyld! Ak sad
dog den lille Jomfru her i Baaden, saa maatte her gjerne være eengang saa mørkt
endnu!" I det samme kom der en stor Vandrotte, som boede under
Rendesteens-Brættet. "Har Du Pas?" spurgte Rotten. "Hid med Passet!" Men
Tinsoldaten taug stille og holdt endnu fastere paa Geværet. Baaden foer afsted
og Rotten bag efter. Hu! hvor den skar Tænder, og raabte til Pinde og Straa:
"Stop ham! stop ham! han har ikke betalt Told! han har ikke viist Pas!" Men
Strømmen blev stærkere og stærkere! Tinsoldaten kunde allerede øine den lyse Dag
foran hvor Brættet slap, men han hørte ogsaa en brusende Lyd, der nok kunde
gjøre en tapper Mand forskrækket; tænk dog, Rendestenen styrtede, hvor Brættet
endte, lige ud i en stor Canal, det vilde være for ham lige saa farligt, som for
os at seile ned af et stort Vandfald. Nu var han allerede saa nær derved, at han
ikke kunde standse. Baaden foer ud, den stakkels Tinsoldat holdt sig saa stiv
han kunde, ingen skulde sige ham paa, at han blinkede med Øinene. Baaden
snurrede tre fire Gange rundt, og var fyldt med Vand lige til Randen, den maatte
synke; Tinsoldaten stod i Vand til Halsen og dybere og dybere sank Baaden, mere
og mere løste Papiret sig op; nu gik Vandet over Soldatens Hoved, - da tænkte
han paa den lille nydelige Dandserinde, som han aldrig mere skulde faae at see;
og det klang for Tinsoldatens Øre: "Fare, Fare, Krigsmand! Døden skal Du lide!"
Nu gik Papiret itu, og Tinsoldaten styrtede igjennem - men blev i det samme
slugt af en stor Fisk. Nei, hvor var det mørkt derinde! der var endnu værre, end
under Rendesteens-Brættet, og saa var der saa snevert; men Tinsoldaten var
standhaftig, og laae saa lang han var med Geværet i Armen. - Fisken foer
omkring, den gjorde de allerforfærdeligste Bevægelser; endelig blev den ganske
stille, der foer som en Lynstraale gjennem den. Lyset skinnede ganske klart og
een raabte høit: "Tinsoldat!" Fisken var blevet fanget, bragt paa Torvet, solgt
og kommet op i Kjøkkenet, hvor Pigen skar den op med en stor Kniv. Hun tog med
sine to Fingre Soldaten midt om Livet og bar ham ind i Stuen, hvor de Allesammen
vilde see saadan en mærkværdig Mand, der havde reist om i Maven paa en Fisk; men
Tinsoldaten var slet ikke stolt. De stillede ham op paa Bordet og der - nei,
hvor det kan gaae underligt til i Verden! Tinsoldaten var i den selvsamme Stue,
han havde været i før, han saae de selvsamme Børn og Legetøiet stod paa Bordet;
det deilige Slot med den nydelige lille Dandserinde; hun holdt sig endnu paa det
ene Been og havde det andet høit i Veiret, hun var ogsaa standhaftig; det rørte
Tinsoldaten, han var færdig ved at græde Tin, men det passede sig ikke. Han saae
paa hende og hun saae paa ham, men de sagde ikke noget. I det samme tog den ene
af Smaadrengene og kastede Soldaten lige ind i Kakkelovnen, og han gav slet
ingen Grund derfor; det var bestemt Trolden i Daasen, der var Skyld deri.
Tinsoldaten stod ganske belyst og følte en Hede, der var forfærdelig, men om det
var af den virkelige Ild, eller af Kjærlighed, det vidste han ikke. Couleurerne
vare reent gaaet af ham, om det var skeet paa Reisen eller det var af Sorg,
kunde ingen sige. Han saae paa den lille Jomfru, hun saae paa ham, og han følte
han smeltede, men endnu stod han standhaftig med Geværet i Armen. Da gik der en
Dør op, Vinden tog i Dandserinden og hun fløi ligesom en Sylphide lige ind i
Kakkelovnen til Tinsoldaten, blussede op i Lue og var borte; saa smeltede
Tinsoldaten til en Klat, og da Pigen Dagen efter tog Asken ud, fandt hun ham som
et lille Tinhjerte; af Dandserinden derimod var der kun Pailletten, og den var
brændt kulsort.

Snedronningen

Første Historie, der handler om Speilet og Stumperne. See saa! nu begynde vi.
Naar vi ere ved Enden af Historien, veed vi mere, end vi nu vide, for det var en
ond Trold! det var een af de allerværste, det var "Dævelen"! Een Dag var han i
et rigtigt godt Humeur, thi han havde gjort et Speil, der havde den Egenskab, at
alt Godt og Smukt, som speilede sig deri, svandt der sammen til næsten
Ingenting, men hvad der ikke duede og tog sig ilde ud, det traadte ret frem og
blev endnu værre. De deiligste Landskaber saae ud deri som kogt Spinat, og de
bedste Mennesker bleve ækle eller stode paa Hovedet uden Mave, Ansigterne bleve
saa fordreiede, at de vare ikke til at kjende, og havde man en Fregne, saa kunde
man være saa vis paa, at den løb ud over Næse og Mund. Det var udmærket morsomt,
sagde "Dævelen." Gik der nu en god from Tanke gjennem et Menneske, da kom der et
Griin i Speilet, saa Trolddjævelen maatte lee af sin kunstige Opfindelse. Alle
de som gik i Trold-Skole, for han holdt Trold-Skole, de fortalte rundt om, at
der var skeet et Mirakel; nu kunde man først see, meente de, hvorledes Verden og
Menneskene rigtigt saae ud. De løb omkring med Speilet, og tilsidst var der ikke
et Land eller et Menneske, uden at det havde været fordreiet deri. Nu vilde de
ogsaa flyve op mod Himlen selv for at gjøre Nar af Englene og "vor Herre". Jo
høiere de fløi med Speilet, des stærkere grinede det, de kunde neppe holde fast
paa det; høiere og høiere fløi de, nærmere Gud og Englene; da zittrede Speilet
saa frygteligt i sit Griin, at det foer dem ud af Hænderne og styrtede ned mod
Jorden, hvor det gik i hundrede Millioner, Billioner og endnu flere Stykker, og
da just gjorde det megen større Ulykke end før; thi nogle Stykker vare knap saa
store som et Sandkorn, og disse fløi rundt om i den vide Verden, og hvor de kom
Folk i Øinene, der bleve de siddende, og da saae de Mennesker Alting forkeert,
eller havde kun Øine for hvad der var galt ved en Ting, thi hvert lille
Speilgran havde beholdt samme Kræfter, som det hele Speil havde; nogle Mennesker
fik endogsaa en lille Speilstump ind i Hjertet, og saa var det ganske grueligt,
det Hjerte blev ligesom en Klump Iis. Nogle Speilstykker vare saa store, at de
bleve brugte til Rudeglas, men gjennem den Rude var det ikke værd at see sine
Venner; andre Stykker kom i Briller, og saa gik det daarligt, naar Folk toge de
Briller paa for ret at see og være retfærdige; den Onde loe, saa hans Mave
revnede, og det kildede ham saa deiligt. Men ude fløi endnu smaa Glasstumper om
i Luften. Nu skulle vi høre! Anden Historie. En lille Dreng og en lille Pige.
Inde i den store By, hvor der ere saa mange Huse og Mennesker, saa at der ikke
bliver Plads nok til, at alle Folk kunne faae en lille Have, og hvor derfor de
fleste maa lade sig nøie med Blomster i Urtepotter, der var dog to fattige Børn
som havde en Have noget større end en Urtepotte. De vare ikke Broder og Søster,
men de holdt ligesaa meget af hinanden, som om de vare det. Forældrene boede
lige op til hinanden; de boede paa to Tagkammere; der, hvor Taget fra det ene
Nabohuus stødte op til det andet og Vandrenden gik langs med Tagskjæggene, der
vendte fra hvert Huus et lille Vindue ud; man behøvede kun at skræve over
Renden, saa kunde man komme fra det ene Vindue til det andet. Forældrene havde
udenfor hver en stor Trækasse, og i den voxte Kjøkkenurter, som de brugte, og et
lille Rosentræ; der var eet i hver Kasse, det voxte saa velsignet. Nu fandt
Forældrene paa at stille Kasserne saaledes tvers over Renden, at de næsten
naaede fra det ene Vindue til det andet og saae ganske livagtig ud som to
Blomster- Volde. Ærterankerne hang ned over Kasserne, og Rosentræerne skjøde
lange Grene, snoede sig om Vinduerne, bøiede sig mod hinanden: det var næsten
som en Æreport af Grønt og af Blomster. Da Kasserne vare meget høie, og Børnene
vidste, at de ikke maatte krybe op, saa fik de tidt Lov hver at stige ud til
hinanden, sidde paa deres smaa Skamler under Roserne, og der legede de nu saa
prægtigt. Om Vinteren var jo den Fornøielse forbi. Vinduerne vare tidt ganske
tilfrosne, men saa varmede de Kobberskillinger paa Kakkelovnen, lagde den hede
Skilling paa den frosne Rude, og saa blev der et deiligt Kighul, saa rundt, saa
rundt; bag ved tittede et velsignet mildt Øie, eet fra hvert Vindue; det var den
lille Dreng og den lille Pige. Han hed Kay og hun hed Gerda. Om Sommeren kunde
de i eet Spring komme til hinanden, om Vinteren maatte de først de mange Trapper
ned og de mange Trapper op; ude fygede Sneen. "Det er de hvide Bier, som
sværme," sagde den gamle Bedstemoder. "Har de ogsaa en Bidronning?" spurgte den
lille Dreng, for han vidste, at imellem de virkelige Bier er der saadan een.
"Det har de!" sagde Bedstemoderen. "Hun flyver der, hvor de sværme tættest! hun
er størst af dem alle, og aldrig bliver hun stille paa Jorden, hun flyver op
igjen i den store Sky. Mangen Vinternat flyver hun gjennem Byens Gader og kiger
ind af Vinduerne, og da fryse de saa underligt, ligesom med Blomster." "Ja, det
har jeg seet!" sagde begge Børnene og saa vidste de, at det var sandt. "Kan
Sneedronningen komme herind?" spurgte den lille Pige. "Lad hende kun komme,"
sagde Drengen, "saa sætter jeg hende paa den varme Kakkelovn, og saa smelter
hun." Men Bedstemoderen glattede hans Haar og fortalte andre Historier. Om
Aftenen da den lille Kay var hjemme og halv afklædt, krøb han op paa Stolen ved
Vinduet og tittede ud af det lille Hul; et Par Sneeflokker faldt derude, og een
af disse, den allerstørste, blev liggende paa Kanten af den ene Blomster-Kasse;
Sneeflokken voxte meer og meer, den blev tilsidst til et heelt Fruentimmer,
klædt i de fineste, hvide Flor, der vare som sammensatte af Millioner
stjerneagtige Fnug. Hun var saa smuk og fiin, men af Iis, den blændende,
blinkende Iis, dog var hun levende; Øinene stirrede som to klare Stjerner, men
der var ingen Ro eller Hvile i dem. Hun nikkede til Vinduet og vinkede med
Haanden. Den lille Dreng blev forskrækket og sprang ned af Stolen, da var det,
som der udenfor fløi en stor Fugl forbi Vinduet. Næste Dag blev det klar Frost,
- og saa kom Foraaret, Solen skinnede, det Grønne pippede frem, Svalerne byggede
Rede, Vinduerne kom op, og de smaa Børn sad igjen i deres lille Have høit oppe i
Tagrenden over alle Etagerne. Roserne blomstrede den Sommer saa mageløst; den
lille Pige havde lært en Psalme, og i den stod der om Roser; og ved de Roser
tænkte hun paa sine egne; og hun sang den for den lille Dreng, og han sang den
med: "Roserne voxe i Dale, Der faae vi Barn-Jesus i Tale!" Og de Smaa holdt
hinanden i Hænderne, kyssede Roserne og saae ind i Guds klare Solskin og talte
til det, som om Jesusbarnet var der. Hvor det var deilige Sommerdage, hvor det
var velsignet at være ude ved de friske Rosentræer, der aldrig syntes at ville
holde op med at blomstre. Kay og Gerda sad og saae i Billedbogen med Dyr og
Fugle, da var det - Klokken slog akkurat fem paa det store Kirketaarn, - at Kay
sagde: "au! det stak mig i Hjertet! og nu fik jeg Noget ind i Øiet!" Den lille
Pige tog ham om Halsen; han plirede med Øinene; nei, der var ikke Noget at see.
"Jeg troer, det er borte!" sagde han; men borte var det ikke. Det var just
saadant et af disse Glaskorn, der sprang fra Speilet, Troldspeilet, vi huske det
nok, det fæle Glas, som gjorde at alt Stort og Godt, der afspeilede sig deri,
blev Smaat og Hæsligt, men det Onde og Slette traadte ordenlig frem, og hver
Feil ved en Ting blev strax til at bemærke. Den stakkels Kay han havde ogsaa
faaet et Gran lige ind i Hjertet. Det vilde snart blive ligesom en Iisklump. Nu
gjorde det ikke ondt mere, men det var der. "Hvorfor græder Du?" spurgte han.
"Saa seer Du styg ud! jeg feiler jo ikke noget! Fy!" raabte han ligemed eet:
"den Rose der er gnavet af en Orm! og see, den der er jo ganske skjæv! det er i
Grunden nogle ækle Roser! de ligne Kasserne, de staae i!" og saa stødte han med
Foden haardt imod Kassen og rev de to Roser af. "Kay, hvad gjør Du!" raabte den
lille Pige; og da han saae hendes Forskrækkelse, rev han endnu en Rose af og løb
saa ind af sit Vindue bort fra den velsignede lille Gerda. Naar hun siden kom
med Billedbogen, sagde han, at den var for Pattebørn, og fortalte Bedstemoderen
Historier, kom han alletider med et men - kunde han komme til det, saa gik han
bag efter hende, satte Briller paa og talte ligesom hun; det var ganske akkurat,
og saa loe Folk af ham. Han kunde snart tale og gaae efter alle Mennesker i hele
Gaden. Alt, hvad der var aparte hos dem og ikke kjønt, det vidste Kay at gjøre
bag efter, og saa sagde Folk: "Det er bestemt et udmærket Hoved, han har den
Dreng!" men det var det Glas, han havde faaet i Øiet, det Glas der sad i
Hjertet, derfor var det, han drillede selv den lille Gerda, som med hele sin
Sjæl holdt af ham. Hans Lege bleve nu ganske anderledes end før, de vare saa
forstandige: - en Vinterdag, som Sneeflokkerne fygede, kom han med et stort
Brændeglas, holdt sin blaa Frakke-Flig ud og lod Sneeflokkerne falde paa den.
"See nu i Glasset, Gerda!" sagde han, og hver Sneeflok blev meget større og saae
ud, som en prægtig Blomst eller en tikantet Stjerne; det var deiligt at see paa.
"Seer Du, hvor kunstigt!" sagde Kay, "det er meget interessantere end med de
virkelige Blomster! og der er ikke en eneste Feil ved dem, de ere ganske
akkurate, naar de blot ikke smelte!" Lidt efter kom Kay med store Handsker og
sin Slæde paa Ryggen, han raabte Gerda lige ind i Ørene: "jeg har faaet Lov at
kjøre paa den store Plads, hvor de Andre lege!" og afsted var han. Derhenne paa
Pladsen bandt tidt de kjækkeste Drenge deres Slæde fast ved Bondemandens Vogn og
saa kjørte de et godt Stykke med. Det gik just lystigt. Som de bedst legede, kom
der en stor Slæde; den var ganske hvidmalet, og der sad i den Een, indsvøbt i en
laaden hvid Pels og med hvid laaden Hue; Slæden kjørte Pladsen to Gange rundt,
og Kay fik gesvindt sin lille Slæde bunden fast ved den, og nu kjørte han med.
Det gik raskere og raskere lige ind i den næste Gade; den, som kjørte, dreiede
Hovedet, nikkede saa venligt til Kay, det var ligesom om de kjendte hinanden;
hver Gang Kay vilde løsne sin lille Slæde, nikkede personen igjen, og saa blev
Kay siddende; de kjørte lige ud af Byens Port. Da begyndte Sneen saaledes at
vælte ned, at den lille Dreng ikke kunde see en Haand for sig, men han foer
afsted, da slap han hurtigt Snoren, for at komme løs fra den store Slæde, men
det hjalp ikke, hans lille Kjøretøi hang fast, og det gik med Vindens Fart. Da
raabte han ganske høit, men Ingen hørte ham, og Sneen fygede og Slæden fløi
afsted; imellem gav den et Spring, det var, som om han foer over Grøfter og
Gjærder. Han var ganske forskrækket, han vilde læse sit Fader vor, men han kunde
kun huske den store Tabel. Sneeflokkerne bleve større og større, tilsidst saae
de ud, som store hvide Høns; med eet sprang de til Side, den store Slæde holdt,
og den Person, som kjørte i den, reiste sig op, Pelsen og Huen var af bare Snee;
en Dame var det, saa høi og rank, saa skinnende hvid, det var Sneedronningen.
"Vi ere komne godt frem!" sagde hun, "men er det at fryse! kryb ind i min
Bjørnepels!" og hun satte ham i Slæden hos sig, slog Pelsen om ham, det var, som
om han sank i en Sneedrive. "Fryser Du endnu!" spurgde hun, og saa kyssede hun
ham paa Panden. Uh! det var koldere end Iis, det gik ham lige ind til hans
Hjerte, der jo dog halv var en Iisklump; det var, som om han skulde døe; - men
kun et Øieblik, saa gjorde det just godt; ham mærkede ikke mere til Kulden rundt
om. "Min Slæde! glem ikke min Slæde!" det huskede han først paa; og den blev
bunden paa een af de hvide Høns, og den fløi bag efter med Slæden paa Ryggen.
Sneedronningen kyssede Kay endnu en Gang, og da havde han glemt lille Gerda og
Bedstemoder og dem alle der hjemme. "Nu faaer Du ikke flere Kys!" sagde hun,
"for saa kyssede jeg Dig ihjel!" Kay saae paa hende, hun var saa smuk, et
klogere, deiligere Ansigt kunde han ikke tænke sig, nu syntes hun ikke af Iis,
som den Gang hun sad udenfor Vinduet og vinkede ad ham; for hans Øine var hun
fuldkommen, han følte sig slet ikke bange, han fortalte hende at han kunde
Hoved-Regning, og det med Brøk, Landenes Qvadrat-Mile og "hvor mange
Indvaanere," og hun smilte altid; da syntes han, det var dog ikke nok, hvad han
vidste, og han saae op i det store, store Luftrum og hun fløi med ham, fløi høit
op paa den sorte Sky, og Stormen susede og brusede, det var, som sang den gamle
Viser. De fløi over Skove og Søer, over Have og Lande; neden under susede den
kolde blæst, Ulvene hylede, Sneen gnistrede, hen over den fløi de sorte
skrigende Krager, men oven over skinnede Maanen saa stor og klar, og paa den
saae Kay den lange, lange Vinternat; om Dagen sov han ved Sneedronningens
Fødder. Tredie Historie. Blomster-Haven hos Konen, som kunde Trolddom. Men
hvorledes havde den lille Gerda det, da Kay ikke mere kom? Hvor var han dog? -
Ingen vidste det, Ingen kunde give Besked. Drengene fortalte kun, at de havde
seet ham binde sin lille Slæde til en prægtig stor, der kjørte ind i Gaden og ud
af Byens Port. Ingen vidste, hvor han var, mange Taarer flød, den lille Gerda
græd saa dybt og længe; - saa sagde de, at han var død, han var sjunket i
Floden, der løb tæt ved Byen; o, det var ret lange, mørke Vinterdage. Nu kom
Vaaren med varmere Solskin. "Kay er død og borte!" sagde den lille Gerda. "Det
troer jeg ikke!" sagde Solskinnet. "Han er død og borte!" sagde hun til
Svalerne. "Det troer jeg ikke!" svarede de, og tilsidst troede den lille Gerda
det ikke heller. "Jeg vil tage mine ny røde Skoe paa," sagde hun en Morgenstund,
"dem Kay aldrig har seet, og saa vil jeg gaae ned til Floden og spørge den ad!"
Og det var ganske tidligt; hun kyssede den gamle Bedstemoder, som sov, tog de
røde Skoe paa og gik ganske ene ud af Porten til Floden. "Er det sandt, at Du
har taget min lille Legebroder? Jeg vil forære Dig mine røde Skoe, dersom Du vil
give mig ham igjen!" Og Bølgerne, syntes hun, nikkede saa underligt; da tog hun
sine røde Skoe, det Kjæreste hun havde, og kastede dem begge to ud i Floden, men
de faldt tæt inde ved Bredden, og de smaa Bølger bare dem strax i Land til
hende, det var ligesom om Floden ikke vilde tage det Kjæreste hun havde, da den
jo ikke havde den lille Kay; men hun troede nu, at hun ikke kastede Skoene langt
nok ud, og saa krøb hun op i en Baad, der laae i Sivene, hun gik heelt ud i den
yderste Ende og kastede Skoene; men Baaden var ikke bundet fast, og ved den
Bevægelse, hun gjorde, gled den fra Land; hun mærkede det og skyndte sig for at
komme bort, men før hun naaede tilbage, var Baaden over en Alen ude, og nu gled
den hurtigere afsted. Da blev den lille Gerda ganske forskrækket og gav sig til
at græde, men Ingen hørte hende uden Graaspurvene, og de kunde ikke bære hende i
Land, men de fløi langs med Bredden og sang, ligesom for at trøste hende: "her
ere vi! her ere vi!" Baaden drev med Strømmen; den lille Gerda sad ganske stille
i de bare Strømper; hendes smaa røde Skoe flød bag efter, men de kunde ikke naae
Baaden, den tog stærkere Fart. Smukt var der paa begge Bredder, deilige
Blomster, gamle Træer og Skrænter med Faar og Køer, men ikke et Menneske at see.
"Maaskee bærer Floden mig hen til lille Kay," tænkte Gerda og saa blev hun i
bedre Humeur, reiste sig op og saae i mange Timer paa de smukke grønne Bredder;
saa kom hun til en stor Kirsebær-Have, hvor der var et lille Huus med underlige
røde og blaae Vinduer, forresten Straatag og udenfor to Træ-Soldater, som
skuldrede for dem, der seilede forbi. Gerda raabte paa dem, hun troede, at de
vare levende, men de svarede naturligviis ikke; hun kom dem ganske nær, Floden
drev Baaden lige ind imod Land. Gerda raabte endnu høiere, og saa om ud af Huset
en gammel, gammel Kone, der støttede sig paa en Krog-Kjæp; hun havde en stor
Solhat paa, og den var bemalet med de deiligste Blomster. "Du lille stakkels
Barn!" sagde den gamle Kone; "hvorledes er Du dog kommet ud paa den store,
stærke Strøm, drevet langt ud i den vide Verden!" og saa gik den gamle Kone
heelt ud i Vandet, slog sin Krog-Kjæp fast i Baaden, trak den i Land og løftede
den lille Gerda ud. Og Gerda var glad ved at komme paa det Tørre, men dog lidt
bange for den fremmede, gamle Kone. "Kom dog og fortæl mig, hvem Du er, og
hvorledes Du kommer her!" sagde hun. Og Gerda fortalte hende Alting; og den
Gamle rystede med Hovedet og sagde "Hm! hm!" og da Gerda havde sagt hende Alting
og spurgt om hun ikke havde seet lille Kay, sagde Konen, at han var ikke kommen
forbi, men han kom nok, hun skulde bare ikke være bedrøvet, men smage hendes
Kirsebær, see hendes Blomster, de vare smukkere end nogen Billedbog, de kunde
hver fortælle en heel Historie. Saa tog hun Gerda ved Haanden, de gik ind i det
lille Huus, og den gamle Kone lukkede Døren af. Vinduerne sade saa høit oppe og
Glassene vare røde, blaae og gule; Daglyset skinnede saa underligt derinde med
alle Couleurer, men paa Bordet stode de deiligste Kirsebær, og Gerda spiste saa
mange hun vilde, for det turde hun. Og mens hun spiste, kjæmmede den gamle Kone
hendes Haar med en Guldkam, og Haaret krøllede og skinnede saa deiligt guult
rundt om det lille, venlige Ansigt, der var saa rundt og saae ud som en Rose.
"Saadan en sød lille Pige har jeg rigtig længtes efter," sagde den Gamle. "Nu
skal Du see, hvor vi to godt skulle komme ud af det!" og alt som hun kjæmmede
den lille Gerdas Haar, glemte Gerda meer og meer sin Pleiebroder Kay; for den
gamle Kone kunde Trolddom, men en ond Trold var hun ikke, hun troldede bare lidt
for sin egen Fornøielse, og nu vilde hun gjerne beholde den lille Gerda. Derfor
gik hun ud i Haven, strakte sin Krog-Kjæp ud mod alle Rosentræerne, og, i hvor
deiligt de blomstrede, sank de dog alle ned i den sorte Jord og man kunde ikke
see, hvor de havde staaet. Den Gamle var bange for, at naar Gerda saae Roserne,
skulde hun tænke paa sine egne og da huske lille Kay og saa løbe sin Vei. Nu
førte hun Gerda ud i Blomster-Haven. - Nei! hvor her var en Duft og Deilighed!
alle de tænkelige Blomster, og det for enhver Aarstid, stode her i det
prægtigste Flor; ingen Billedbog kunde være mere broget og smuk. Gerda sprang af
Glæde, og legede, til Solen gik ned bag de høie Kirsebærtræer, da fik hun en
deilig Seng med røde Silkedyner, de vare stoppede med blaae Violer, og hun sov
og drømte der saa deiligt, som nogen Dronning paa sin Bryllupsdag. Næste Dag
kunde hun lege igjen med Blomsterne i det varme Solskin, - saaledes gik mange
Dage. Gerda kjendte hver Blomst, men i hvor mange der vare, syntes hun dog, at
der manglede een, men hvilken vidste hun ikke. Da sidder hun en Dag og seer paa
den gamle Kones Solhat med de malede Blomster, og just den smukkeste der var en
Rose. Den Gamle havde glemt at faae den af Hatten, da hun fik de andre ned i
Jorden. Men saaledes er det, ikke at have Tankerne med sig! "Hvad!" sagde Gerda,
"er her ingen Roser!" og sprang ind imellem Bedene, søgte og søgte, men der var
ingen at finde; da satte hun sig ned og græd, men hendes hede Taarer faldt netop
der, hvor et Rosentræ var sjunket og da de varme Taarer vandede Jorden, skjød
Træet med eet op, saa blomstrende, som da det sank, og Gerda omfavnede det,
kyssede Roserne og tænkte paa de deilige Roser hjemme og med dem paa den lille
Kay. "O, hvor jeg er bleven sinket!" sagde den lille Pige. "Jeg skulde jo finde
Kay! - Veed I ikke hvor han er?" spurgte hun Roserne. "Troer I at han er død og
borte?" "Død er han ikke," sagde Roserne. "Vi have jo været i Jorden, der ere
alle de Døde, men men Kay var der ikke!" "Tak skal I have!" sagde den lille
Gerda og hun gik hen til de andre Blomster og saae ind i deres Kalk og spurgte:
"Veed I ikke, hvor lille Kay er?" Men hver Blomst stod i Solen og drømte sit
eget Eventyr eller Historie, af dem fik lille Gerda saa mange, mange, men Ingen
vidste noget om Kay. Og hvad sagde da Ildlillien? "Hører Du Trommen: bum! bum!
det er kun to Toner, altid bum! bum! hør Qvindernes Sørgesang! hør Præsternes
Raab! - I sin lange røde Kjortel staaer Hindue-Konen paa Baalet, Flammerne slaae
op om hende og hendes døde Mand; men Hindue-Konen tænker paa den Levende her i
Kredsen, ham, hvis Øine brænde hedere end Flammerne, ham, hvis Øines Ild naae
mere hendes Hjerte, end de Flammer, som snart brænde hendes Legeme til Aske. Kan
Hjertets Flamme døe i Baalets Flammer?" "Det forstaaer jeg slet ikke!" sagde den
lille Gerda. "Det er mit Æventyr!" sagde Ildlillien. Hvad siger Convolvolus? "Ud
over den snevre Fjeldvei hænger en gammel Ridderborg: det tætte Evigtgrønt voxer
op om de gamle røde Mure, Blad ved Blad, hen om Altanen, og der staaer en deilig
Pige; hun bøier sig ud over Rækværket og seer ned ad Veien. Ingen Rose hænger
friskere fra Grenene, end hun, ingen Æbleblomst, naar Vinden bærer den fra
Træet, er mere svævende, end hun; hvor rasler den prægtige Silkekjortel. "Kommer
han dog ikke!" "Er det Kay, Du mener," spurgte lille Gerda. "Jeg taler kun om
mit Eventyr, min Drøm," svarede Convolvolus. Hvad siger den lille Sommergjæk?
"Mellem Træerne hænger i Snore det lange Bræt, det er en Gynge; to nydelige
Smaapiger, - Kjolerne ere hvide som Snee, lange grønne Silkebaand flagre fra
Hattene, - sidde og gynge; Broderen, der er større end de, staaer op i Gyngen,
han har Armen om Snoren for at holde sig, thi i den ene Haand har han en lille
Skaal, i den anden en Kridtpibe, han blæser Sæbebobler; Gyngen gaaer, og
Boblerne flyve med deilige, vexlende Farver; den sidste hænger endnu ved
Pibestilken og bøier sig i Vinden; Gyngen gaaer. Den lille sorte Hund, let som
Boblerne, reiser sig paa Bagbenene og vil med i Gyngen, den flyver; Hunden
dumper, bjæffer og er vred; den gjækkes, Boblerne briste, - Et gyngende Bræt, et
springende Skumbilled er min Sang!" "Det kan gjerne være, at det er smukt, hvad
Du fortæller, men Du siger det saa sørgeligt og nævner slet ikke Kay. Hvad sige
Hyazinterne?" "Der var tre deilige Søstre, saa gjennemsigtige og fine; den Enes
Kjortel var rød, den Andens var blaa, den Tredies ganske hvid; Haand i Haand
dandsede de ved den stille Sø i det klare Maaneskin. De vare ikke Elverpiger, de
vare Menneskebørn. Der duftede saa sødt, og Pigerne svandt i Skoven; Duften blev
stærkere; - tre Liigkister, i dem laae de deilige Piger, glede fra Skovens
Tykning hen over Søen; Sant-Hansorme fløi skinnende rundt om, som smaa svævende
Lys. Sove de dandsende Piger, eller ere de døde? - Blomsterduften siger, de ere
Liig; Aftenklokken ringer over de Døde!" "Du gjør mig ganske bedrøvet," sagde
den lille Gerda. "Du dufter saa stærkt; jeg maa tænke paa de døde Piger! ak, er
da virkelig lille Kay død? Roserne have været nede i Jorden, og de sige nei!"
"Ding, dang!" ringede Hyazintens Klokker. "Vi ringe ikke over lille Kay, ham
kjende vi ikke! vi synge kun vor Vise, den eneste, vi kunne!" Og Gerda gik hen
til Smørblomsten, der skinnede frem imellem de glindsende, grønne Blade. "Du er
en lille klar Sol!" sagde Gerda. "Siig mig, om Du veed, hvor jeg skal finde min
Legebroder?" Og Smørblomsten skinnede saa smukt og saae paa Gerda igjen. Hvilken
Vise kunde vel Smørblomsten synge? Den var heller ikke om Kay. "I en lille Gaard
skinnede vor Herres Sol saa varmt den første Foraars Dag; Straalerne glede ned
ad Naboens hvide Væg, tæt ved groede de første gule Blomster, skinnende Guld i
de varme Solstraaler; gamle Bedstemoder var ude i sin Stol, Datterdatteren den
fattige, kjønne Tjenestepige, kom hjem et kort Besøg; hun kyssede Bedstemoderen.
Det var Guld, Hjertets Guld i det velsignede Kys. Guld paa Munden, Guld i
Grunden, Guld deroppe i Morgenstunden! See, det er min lille Historie!" sagde
Smørblomsten. "Min gamle stakkels Bedstemoder!" sukkede Gerda. "Ja hun længes
vist efter mig, er bedrøvet for mig, ligesom hun var for lille Kay. Men jeg
kommer snart hjem igjen, og saa bringer jeg Kay med. - Det kan ikke hjelpe, at
jeg spørger Blomsterne, de kunne kun deres egen Vise, de sige mig ikke Beskeed!"
og saa bandt hun sin lille Kjole op, for at hun kunde løbe raskere; men
Pindselillien slog hende over Benet, i det hun sprang over den; da blev hun
staaende, saae paa den lange gule Blomst og spurgte: "Veed Du maaskee Noget?" og
hun bøiede sig lige ned til Pindselillien. Og hvad sagde den? "Jeg kan see mig
selv! jeg kan see mig selv!" sagde Pindselillien. "O, o, hvor jeg lugter! - Oppe
paa det lille Qvistkammer, halv klædt paa, staaer en lille Dandserinde, hun
staaer snart paa eet Been, snart paa to, hun sparker af den hele Verden, hun er
bare Øienforblindelse. Hun hælder Vand af Theepotten ud paa et Stykke Tøi, hun
holder, det er Snørlivet; - Reenlighed er en god Ting! den hvide Kjole hænger
paa Knagen, den er ogsaa vadsket i Theepotten og tørret paa Taget; den tager hun
paa, det safransgule Tørklæde om Halsen, saa skinner Kjolen mere hvid. Benet i
Veiret! see hvor hun kneiser paa een Stilk! jeg kan see mig selv! jeg kan see
mig selv!" "Det bryder jeg mig slet ikke om!" sagde Gerda. "Det er ikke noget at
fortælle mig!" og saa løb hun til Udkanten af Haven. Døren var lukket, men hun
vrikkede i den rustne Krampe, saa den gik løs, og Døren sprang op, og saa løb
den lille Gerda paa bare Fødder ud i den vide Verden. Hun saae tre Gange
tilbage, men der var Ingen, som kom efter hende; tilsidst kunde hun ikke løbe
mere og satte sig paa en stor Steen, og da hun saae sig rundt om, var Sommeren
forbi, det var seent paa Efteraaret, det kunde man slet ikke mærke derinde i den
deilige Have, hvor der var altid Solskin og alle Aarstiders Blomster. "Gud! hvor
jeg har sinket mig!" sagde den lille Gerda: "Det er jo blevet Efteraar! saa tør
jeg ikke hvile!" og hun reiste sig for at gaae. O, hvor hendes smaa Fødder vare
ømme og trætte, og rundt om saae det koldt og raat ud; de lange Pileblade vare
ganske gule og Taagen dryppede i Vand fra dem, eet Blad faldt efter et andet,
kun Slaaentornen stod med Frugt, saa stram og til at rimpe Munden sammen. O hvor
det var graat og tungt i den vide Verden. Fjerde Historie. Prinds og Prindsesse.
Gerda maatte igjen hvile sig; da hoppede der paa Sneen, ligeover for hvor hun
sad, en stor Krage, den havde længe siddet, seet paa hende og vrikket med
Hovedet; nu sagde den: "Kra! kra! - go' Da'! go' Da'!" Bedre kunde den ikke sige
det, men den meente det saa godt med den lille Pige og spurgte hvorhen hun gik
saa alene ude i den vide Verden. Det Ord: alene forstod Gerda meget godt og
følte ret, hvor meget der laae deri, og saa fortalte hun Kragen sit hele Liv og
Levnet og spurgte, om den ikke havde seet Kay. Og Kragen nikkede ganske
betænksomt og sagde: "det kunde være! det kunde være!" "Hvad, troer Du!" raabte
den lille Pige og havde nær klemt Kragen ihjel, saaledes kyssede hun den.
"Fornuftig, fornuftig!" sagde Kragen. "Jeg troer, jeg veed, - jeg troer, det kan
være den lille Kay! men nu har han vist glemt Dig for Prindsessen!" "Boer han
hos en Prindsesse?" spurgte Gerda. "Ja hør!" sagde Kragen, "men jeg har saa
svært ved at tale dit Sprog. Forstaaer Du Kragemaal saa skal jeg bedre
fortælle!" "Nei, det har jeg ikke lært!" sagde Gerda, "men Bedstemoder kunde
det, og P-Maal kunde hun. Bare jeg havde lært det!" "Gjør ikke noget!" sagde
Kragen, "jeg skal fortælle, saa godt jeg kan, men daarligt bliver det
alligevel," og saa fortalte den, hvad den vidste. "I dette Kongerige, hvor vi nu
sidde, boer en Prindsesse, der er saa uhyre klog, men hun har ogsaa læst alle
Aviser, der ere til i Verden, og glemt dem igjen, saa klog er hun. Forleden
sidder hun paa Thronen, og det er ikke saa morsomt endda, siger man, da kommer
hun til at nynne en Vise, det var netop den: "hvorfor skulde jeg ikke gifte
mig!" "Hør, det er der noget i," siger hun, og saa vilde hun gifte sig, men hun
vilde have en Mand, der forstod at svare, naar man talte til ham, En der ikke
stod og kun saae fornem ud, for det er saa kjedeligt. Nu lod hun alle Hofdamerne
tromme samme, og da de hørte, hvad hun vilde, bleve de saa fornøiede, "det kan
jeg godt lide!" sagde de, "saadant noget tænkte jeg ogsaa paa forleden!" - Du
kan troe, at det er sandt hvert Ord jeg siger!" sagde Kragen. "Jeg har en tam
Kjæreste, der gaaer frit om paa Slottet, og hun har fortalt mig Alt!" Det var
naturligviis ogsaa en Krage hans Kjæreste, for Krage søger Mage, og det er altid
en Krage. "Aviserne kom strax ud med en Kant af Hjerter og Prindsessens
Navnetræk; man kunde læse sig til, at det stod enhver ung Mand, der saae godt
ud, frit for at komme op paa Slottet og tale med Prindsessen, og den, som talte,
saa at man kunde høre han var hjemme der, og talte bedst, ham vilde Prindsessen
tage til Mand! - Ja, ja!" sagde Kragen, "Du kan troe mig, det er saa vist, som
jeg sidder her, Folk strømmede til, der var en Trængsel og en Løben, men det
lykkedes ikke, hverken den første eller anden Dag. De kunde Allesammen godt
tale, naar de vare ude paa Gaden, men naar de kom ind af Slotsporten og saae
Garden i Sølv, og op ad Trapperne Laquaierne i Guld og de store oplyste Sale,
saa bleve de forbløffede; og stode de foran Thronen, hvor Prindsessen sad, saa
vidste de ikke at sige uden det sidste Ord, hun havde sagt, og det brød hun sig
ikke om at høre igjen. Det var ligesom om Folk derinde havde faaet Snuustobak
paa Maven og vare faldet i Dvale, indtil de kom ud paa Gaden igjen, ja, saa
kunde de snakke. Der stod en Række lige fra Byens Port til Slottet. Jeg var selv
inde at see det!" sagde Kragen. "De bleve baade sultne og tørstige, men fra
Slottet fik de ikke engang saa meget, som et Glas lunket Vand. Vel havde nogle
af de Klogeste taget Smørrebrød med, men de deelte ikke med deres Nabo, de
tænkte, som saa: lad ham kun see sulten ud, saa tager Prindsessen ham ikke!"
"Men Kay, lille Kay!" spurgte Gerda. "Naar kom han? Var han mellem de mange?"
"Gid Tid! giv Tid! nu ere vi lige ved ham! det var den tredie Dag, da kom der en
lille Person, uden Hest eller Vogn, ganske freidig marcherende lige op til
Slottet; hans Øine skinnede som dine, han havde deilige lange Haar, men ellers
fattige Klæder!" "Det var Kay!" jublede Gerda. "O, saa har jeg fundet ham!" og
hun klappede i Hænderne. "Han havde en lille Randsel paa Ryggen!" sagde Kragen.
"Nei, det var vist hans Slæde!" sagde Gerda, "for med Slæden gik han bort!" "Det
kan gjerne være!" sagde Kragen, "jeg saae ikke saa nøie til! men det veed jeg af
min tamme Kjæreste, at da han kom ind af Slotsporten og saae Livgarden i Sølv og
opad Trappen Laquaierne i Guld, blev han ikke det bitterste forknyt, han nikkede
og sagde til dem: "det maa være kjedeligt at staae paa Trappen, jeg gaaer heller
indenfor!" Der skinnede Salene med Lys; Geheimeraader og Excellenser gik paa
bare Fødder og bare Guldfade; man kunde nok blive høitidelig! hans Støvler
knirkede saa frygtelig stærkt, men han blev dog ikke bange!" "Det er ganske vist
Kay!" sagde Gerda, "jeg veed, han havde nye Støvler, jeg har hørt dem knirke i
Bedstemoders Stue!" "Ja knirke gjorde de!" sagde Kragen, "og freidig gik han
lige ind for Prindsessen, der sad paa en Perle, saa stor som et Rokkehjul; og
alle Hofdamerne med deres Piger og Pigers Piger, og alle Cavalererne med deres
Tjenere og Tjeneres Tjenere, der holde Dreng, stode opstillede rundt om; og jo
nærmere de stode ved Døren, jo stoltere saae de ud. Tjenernes Tjeneres Dreng,
der altid gaaer i Tøfler, er næsten ikke til at see paa, saa stolt staaer han i
Døren!" "Det maa være grueligt!" sagde den lille Gerda. "Og Kay har dog faaet
Prindsessen!" "Havde jeg ikke været en Krage, saa havde jeg taget hende, og det
uagtet jeg er forlovet. Han skal have talt ligesaa godt, som jeg taler, naar jeg
taler Kragemaal, det har jeg fra min tamme Kjæreste. Han var freidig og nydelig;
han var slet ikke kommet for at frie, bare alene kommet for at høre Prindsessens
Klogskab, og den fandt han god, og hun fandt han god igjen!" "Ja, vist! det var
Kay!" sagde Gerda, "han var saa klog, han kunde Hoved-Regning med Brøk! - O, vil
Du ikke føre mig ind paa Slottet!" "Ja, det er let sagt!" sagde Kragen. "Men
hvorledes gjøre vi det? Jeg skal tale derom med min tamme Kjæreste; hun kan vel
raade os; thi det maa jeg sige Dig, saadan en lille Pige, som Du, faaer aldrig
Lov at komme ordenlig ind!" "Jo, det gjør jeg!" sagde Gerda. "Naar Kay hører jeg
er her, kommer han strax ud og henter mig!" "Vent mig ved Stenten der!" sagde
Kragen, vrikkede med Hovedet og fløi bort. Først da det var mørk Aften kom
Kragen igjen tilbage: "Rar! rar!" sagde den. "Jeg skal hilse Dig fra hende mange
Gange! og her er et lille Brød til Dig, det tog hun i Kjøkkenet, der er Brød nok
og Du er vist sulten! - Det er ikke muligt, at Du kan komme ind paa Slottet, Du
har jo bare Fødder; Garden i Sølv og Laquaierne i Guld ville ikke tillade det;
men græd ikke, Du skal dog nok komme derop. Min Kjæreste veed en lille
Bagtrappe, som fører til Sovkammeret, og hun veed, hvor hun skal tage Nøglen!"
Og de gik ind i Haven, i den store Allee, hvor det ene Blad faldt efter det
andet, og da paa Slottet Lysene slukkedes, det ene efter det andet, førte Kragen
lille Gerda hen til en Bagdør, der stod paa klem. O, hvor Gerdas Hjerte bankede
af Angest og Længsel! det var ligesom om hun skulde gjøre noget Ondt, og hun
vilde jo kun have at vide, om det var lille Kay; jo det maatte være ham; hun
tænkte saa levende paa hans kloge Øine, hans lange Haar; hun kunde ordentlig
see, hvorledes han smilede, som da de sade hjemme under Roserne. Han vilde vist
blive glad ved at see hende, høre hvilken lang Vei, hun havde gaaet for hans
Skyld, vide, hvor bedrøvet de Alle hjemme havde været, da han ikke kom igjen. O,
det var en Frygt og en Glæde. Nu vare de paa Trappen; der brændte en lille Lampe
paa et Skab; midt paa Gulvet stod den tamme Krage og dreiede Hovedet til alle
Sider og betragtede Gerda, der neiede, som Bedstemoder have lært hende. "Min
Forlovede har talt saa smukt om dem, min lille Frøken," sagde den tamme Krage,
"deres Vita, som man kalder det, er ogsaa meget rørende! - Vil de tage Lampen,
saa skal jeg gaae foran. Vi gaae her den lige Vei, for der træffe vi Ingen!"
"Jeg synes her kommer Nogen lige bag efter!" sagde Gerda, og det susede forbi
hende; det var ligesom Skygger hen ad Væggen, Heste med flagrende Manker og
tynde Been, Jægerdrenge, Herrer og Damer til Hest. "Det er kun Drømmene!" sagde
Kragen, "de komme og hente det høie Herskabs Tanker til Jagt, godt er det, saa
kan De bedre betragte dem i Sengen. Men lad mig see, kommer De til Ære og
Værdighed, at De da viser et taknemmeligt Hjerte!" "Det er jo ikke noget at
snakke om!" sagde Kragen fra Skoven. Nu kom de ind i den første Sal, den var af
rosenrødt Atlask med kunstige Blomster opad Væggen; her susede dem allerede
Drømmene forbi, men de foer saa hurtigt, at Gerda ikke fik seet det høie
Herskab. Den ene Sal blev prægtigere end den anden; jo man kunde nok blive
forbløffet, og nu vare de i Sovkammeret. Loftet herinde lignede en stor Palme
med Blade af Glas, kostbart Glas, og midt paa Gulvet hang i en tyk Stilk af Guld
to Senge, der hver saae ud som Lillier: den ene var hvid, i den laae
Prindsessen; den anden var rød, og i den var det at Gerda skulde søge lille Kay;
hun bøiede eet af de røde Blade tilside og da saae hun en bruun Nakke. - O, det
var Kay! - Hun raabte ganske høit hans Navn, holdt Lampen hen til ham - Drømmene
susede til Hest ind i Stuen igjen - han vaagnede, dreiede Hovedet og - - det var
ikke den lille Kay. Prindsen lignede ham kun paa Nakken, men ung og smuk var
han. Og fra den hvide Lillie-Seng tittede Prindsessen ud, og spurgte hvad det
var. Da græd den lille Gerda og fortalte hele sin Historie og Alt, hvad Kragerne
havde gjort for hende. "Din lille Stakkel!" sagde Prindsen og Prindsessen, og de
roste Kragerne og sagde, at de vare slet ikke vrede paa dem, men de skulde dog
ikke gjøre det oftere. Imidlertid skulde de have en Belønning. "Ville I flyve
frit?" spurgte Prindsessen, "eller ville I have fast Ansættelse som Hofkrager
med Alt, hvad der falder af i Kjøkkenet?" Og begge Kragerne neiede og bade om
fast Ansættelse; for de tænkte paa deres Alderdom og sagde, "det var saa godt at
have noget for den gamle Mand," som de kalde det. Og Prindsen stod op af sin
Seng og lod Gerda sove i den, og mere kunde han ikke gjøre. Hun foldede sin smaa
Hænder og tænkte: "hvor dog Mennesker og Dyr ere gode," og saa lukkede hun sine
Øine og sov saa velsignet. Alle Drømmene kom igjen flyvende ind, og de saae de
ud som Guds Engle, og de trak en lille Slæde, og paa den sad Kay og nikkede; men
det Hele var kun Drømmeri, og derfor var det ogsaa borte igjen, saasnart hun
vaagnede. Næste Dag blev hun klædt op fra Top til Taa i Silke og Fløiel; hun fik
Tilbud at blive paa Slottet og have gode Dage, men hun bad alene om at faae en
lille Vogn med en Hest for og et Par smaa Støvler, saa vilde hun igjen kjøre ud
i den vide Verden og finde Kay. Og hun fik baade Støvler og Muffe; hun blev saa
nydeligt klædt paa, og da hun vilde afsted, holdt ved Døren en ny Karreet af
puurt Guld; Prindsens og Prindsessens Vaaben lyste fra den som en Stjerne;
Kudsk, Tjenere og Forridere, for der vare ogsaa Forridere, sade klædte i
Guldkroner. Prindsen og Prindsessen hjalp hende selv i Vognen og ønskede hende
al Lykke. Skovkragen, der nu var bleven givt, fulgte med de første tre Mile; den
sad ved Siden af hende, for den kunde ikke taale at kjøre baglænds; den anden
Krage stod i Porten og slog med Vingerne, den fulgte ikke med, thi den leed af
Hovedpine, siden den havde faaet fast Ansættelse og for meget at spise. Indeni
var Karreten foret med Sukkerkringler, og i Sædet vare Frugter og Pebernødder.
"Farvel! farvel!" raabte Prinds og Prindsesse, og lille Gerda græd, og Kragen
græd; - saaledes gik de første Mile; da sagde ogsaa Kragen farvel, og det var
den tungeste Afsked; den fløi op i et Træ og slog med sine sorte Vinger,
saalænge den kunde see Vognen, der straalede, som det klare Solskin. Femte
Historie. Den lille Røverpige. De kjørte gjennem den mørke Skov, men Karreten
skinnede som et Blus, det skar Røverne i Øinene, det kunde de ikke taale. "Det
er Guld! det er Guld!" raabte de, styrtede frem, toge fat i Hestene, sloge de
smaae Jokeier, Kudsken og Tjenerne ihjel, og trak nu den lille Gerda ud af
Vognen. "Hun er feed, hun er nydelig, hun er fedet med Nøddekjerne!" sagde den
gamle Røverkjelling, der havde et langt, stridt Skjæg og Øienbryn, der hang
hende ned over Øinene. "Det er saa godt som et lille Fedelam! naa, hvor hun skal
smage!" og saa trak hun sin blanke Kniv ud og den skinnede, saa at det var
grueligt. "Au!" sagde Kjellingen lige i det samme, hun blev bidt i Øret af sin
egen lille Datter, der hang paa hendes Ryg og var saa vild og uvorn, saa det var
en Lyst. "Din lede Unge!" sagde Moderen og fik ikke Tid til at slagte Gerda.
"Hun skal lege med mig!" sagde den lille Røverpige. "Hun skal give mig sin
Muffe, sin smukke Kjole, sove hos mig i min Seng!" og saa beed hun igjen, saa
Røverkjellingen sprang i Veiret og dreiede sig rundt, og alle Røverne loe og
sagde: "see, hvor hun dandser med sin Unge!" "Jeg vil ind i Karreten!" sagde den
lille Røverpige og hun maatte og vilde have sin Villie, for hun var saa
forkjælet og saa stiv. Hun og Gerda sad ind i den, og saa kjørte de over Stub og
Tjørn dybere ind i Skoven. Den lille Røverpige var saa stor som Gerda, men
stærkere, mere bredskuldret og mørk i Huden; Øinene vare ganske sorte, de saae
næsten bedrøvede ud. Hun tog den lille Gerda om Livet og sagde: "De skal ikke
slagte Dig, saalænge jeg ikke bliver vred paa Dig! Du er sagtens en Prindsesse?"
"Nei," sagde lille Gerda og fortalte hende Alt, hvad hun havde oplevet, og
hvormeget hun holdt af lille Kay. Røverpigen saae ganske alvorlig paa hende,
nikkede lidt med Hovedet og sagde: "De skal ikke slagte Dig, selv om jeg
endogsaa bliver vred paa Dig, saa skal jeg nok selv gjøre det!" og saa tørrede
hun Gerdas Øine og puttede saa begge sine Hænder ind i den smukke Muffe, der var
saa blød og saa varm. Nu holdt Karreten stille; de vare midt inde i Gaarden af
et Røverslot; det var revnet fra øverst til nederst, Ravne og Krager fløi ud af
de aabne Huller, og de store Bulbidere, der hver saae ud til at kunne sluge et
Menneske, sprang høit i Veiret, men de gjøede ikke, for det var forbudt. I den
store, gamle, sodede Sal brændte midt paa Steengulvet en stor Ild; Røgen trak
hen under Loftet og maatte selv see at finde ud; en stor Bryggerkjedel kogte med
Suppe, og baade Harer og Kaniner vendtes paa Spid. "Du skal sove i Nat med mig
her hos alle mine Smaadyr!" sagde Røverpigen. De fik at spise og drikke og gik
saa hen i et Hjørne, hvor der laae Halm og Tepper. Ovenover sad paa Lægter og
Pinde næsten hundrede Duer, der alle syntes at sove, men dreiede sig dog lidt,
da Smaapigerne kom. "Det er allesammen mine!" sagde den lille Røverpige og greb
rask fat i een af de nærmeste, holdt den ved Benene og rystede den, saa at den
slog med Vingerne. "Kys den!" raabte hun og baskede Gerda med den i Ansigtet.
"Der sidder Skovcanaillerne!" blev hun ved og viste bag en Mængde Tremmer, der
var slaaet for et Hul i Muren høit oppe. "Det er Skovcanailler, de to! de flyve
strax væk, har man dem ikke rigtigt laaset; og her staaer min gamle Kjæreste
Bæ!" og hun trak ved Hornet et Rensdyr, der havde en blank Kobberring om Halsen
og var bundet. "Ham maa vi ogsaa have i Klemme, ellers springer han med fra os.
Hver evige Aften kilder jeg ham paa Halsen med min skarpe Kniv, det er han saa
bange for!" og den lille Pige trak en lang Kniv ud af en Sprække i Muren og lod
den glide over Rensdyrets Hals; det stakkels Dyr slog ud med Benene, og
Røverpigen lo og trak saa Gerda med ned i Sengen. "Vil Du have Kniven med, naar
Du skal sove?" spurgte Gerda og saae lidt bange til den. "Jeg sover altid med
Kniv!" sagde den lille Røverpige. "Man veed aldrig, hvad der kan komme. Men
fortæl mig nu igjen, hvad Du fortalte før om lille Kay, og hvorfor Du er gaaet
ud i den vide Verden. Og Gerda fortalte forfra, og Skovduerne kurrede deroppe i
Buret, de andre Duer sov. Den lille Røverpige lagde sin Arm om Gerdas Hals,
holdt Kniven i den anden Haand og sov, saa man kunde høre det; men Gerda kunde
slet ikke lukke sine Øine, hun vidste ikke, om hun skulde leve eller døe.
Røverne sad rundt om Ilden, sang og drak, og Røverkjællingen slog Kolbøtter. O!
det var ganske grueligt for den lille Pige at see paa. Da sagde Skovduerne:
"Kurre, kurre! vi have seet den lille Kay. En hvid Høne bar hans Slæde, han sad
i Sneedronningens Vogn, der foer lavt hen over Skoven, da vi laae i Rede; hun
blæste paa os Unger, og alle døde de uden vi to; kurre! kurre!" "Hvad sige I
deroppe?" raabte Gerda, "hvor reiste Sneedronningen hen? Veed I noget derom?"
"Hun reiste sagtens til Lapland, for der er altid Snee og Iis! spørg bare
Rensdyret, som staaer bundet i Strikken." "Der er Iis og Snee, der er velsignet
og godt!" sagde Rensdyret; "der springer man frit om i de store skinnende Dale!
der har Sneedronningen sit Sommertelt, men hendes faste Slot er oppe mod
Nordpolen, paa den Ø, som kaldes Spitsberg!" "O Kay, lille Kay!" sukkede Gerda.
"Nu skal Du ligge stille!" sagde Røverpigen, "ellers faaer Du Kniven op i
Maven!" Om Morgenen fortalte Gerda hende Alt, hvad Skovduerne havde sagt, og den
lille Røverpige saae ganske alvorlig ud, men nikkede med Hovedet og sagde: "Det
er det samme! det er det samme. - Veed Du, hvor Lapland er?" spurgte hun
Rensdyret. "Hvo skulde bedre vide det end jeg," sagde Dyret, og Øinene spillede
i Hovedet paa det. "Det er jeg født og baaret, der har jeg sprunget paa
Sneemarken!" "Hør!" sagde Røverpigen til Gerda, "Du seer, at alle vore Mandfolk
ere borte, men Mutter er her endnu, og hun bliver, men op ad Morgenstunden
drikker hun af den store Flaske og tager sig saa en lille Luur ovenpaa; - saa
skal jeg gjøre noget for Dig!" Nu sprang hun ud af Sengen, foer hen om Halsen
paa Moderen, trak hende i Mundskjægget og sagde: "min egen søde Gjedebuk, god
Morgen!" Og Moderen knipsede hende under Næsen, saa den blev rød og blaa, men
det var altsammen af bare Kjærlighed. Da saa Moderen havde drukket af sin Flaske
og fik sig en lille Luur, gik Røverpigen hen til Rensdyret og sagde: "jeg kunde
have besynderlig Lyst til endnu at kilde Dig mange Gange med den skarpe Kniv,
for saa er Du saa morsom, men det er det samme, jeg vil løsne din Snor og hjælpe
Dig udenfor, at Du kan løbe til Lapland, men Du skal tage Benene med Dig og
bringe mig denne lille Pige til Sneedronningens Slot, hvor hendes Legebroder er.
Du har nok hørt, hvad hun fortalte, thi hun snakkede høit nok, og Du lurer!"
Rensdyret sprang høit af Glæde. Røverpigen løftede lille Gerda op og havde den
Forsigtighed at binde hende fast, ja endogsaa at give hende en lille Pude at
sidde paa. "Det er det samme," sagde hun, "der har Du dine laadne Støvler, for
det bliver koldt, men Muffen beholder jeg, den er alfor nydelig! Alligevel skal
Du ikke fryse. Her har Du min Moders store Bælvanter, de naae Dig lige op til
Albuen; stik i! - Nu seer Du ud paa Hænderne ligesom min ækle Moder!" Og Gerda
græd af Glæde. "Jeg kan ikke lide at Du tviner!" sagde den lille Røverpige. "Nu
skal Du just see fornøiet ud! og der har Du to Brød og en Skinke, saa kan Du
ikke sulte." Begge Dele bleve bundne bag paa Rensdyret; den lille Røverpige
aabnede Døren, lokkede alle de store Hunde ind, og saa skar hun Strikken over
med sin Kniv og sagde til Rensdyret: "Løb saa! men pas vel paa den lille Pige!"
Og Gerda strakte Hænderne, med de store Bælvanter, ud mod Røverpigen og sagde
farvel, og saa fløi Rensdyret afsted over Buske og Stubbe, gjennem den store
Skov, over Moser og Stepper, alt hvad det kunde. Ulvene hylede, og Ravnene
skreg. "Fut! fut!" sagde det paa Himlen. Det var ligesom om den nyste rødt. "Det
er mine gamle Nordlys!" sagde Rensdyret, "see, hvor de lyse!" og saa løb det
endnu mere afsted, Nat og Dag; Brødene bleve spiist, Skinken med og saa vare de
i Lapland. Sjette Historie. Lappekonen og Finnekonen. De holdt stille ved et
lille Huus; det var saa ynkeligt; Taget gik ned til Jorden, og Døren var saa
lav, at Familien maatte krybe paa Maven, naar den vilde ud eller ind. Her var
Ingen hjemme uden en gammel Lappekone, der stod og stegte Fisk ved en Tranlampe;
og Rensdyret fortalte hele Gerdas Historie, men først sin egen, for det syntes,
at den var meget vigtigere, og Gerda var saa forkommet af Kulde, at hun ikke
kunde tale. "Ak, I arme Stakler!" sagde Lappekonen, "da have I langt endnu at
løbe! I maa afsted over hundred Mile ind i Finmarken, for der ligger
Sneedronningen paa Landet og brænder Blaalys hver evige Aften. Jeg skal skrive
et Par Ord paa en tør Klipfisk, Papir har jeg ikke, den skal jeg give Eder med
til Finnekonen deroppe, hun kan give Eder bedre Besked, end jeg!" Og da nu Gerda
var blevet varmet og havde faaet at spise og drikke, skrev Lappekonen et Par Ord
paa en tør Klipfisk, bad Gerda passe vel paa den, bandt hende igjen fast paa
Rensdyret og det sprang afsted. "Fut! fut!" sagde det oppe i Luften, hele Natten
brændte de deiligste blaae Nordlys; - og saa kom de til Finmarken og bankede paa
Finnekonens Skorsteen, for hun havde ikke engang Dør. Der var en Hede derinde,
saa Finnekonen selv gik næsten ganske nøgen; lille var hun og ganske grumset;
hun løsnede strax Klæderne paa lille Gerda, tog Bælvanterne og Støvlerne af, for
ellers havde hun faaet det for hedt, lagde Rensdyret et Stykke Iis paa Hovedet
og læste saa, hvad der stod skrevet paa Klipfisken; hun læste det tre Gange, og
saa kunde hun det udenad og puttede Fisken i Mad-Gryden, for den kunde jo godt
spises, og hun spildte aldrig noget. Nu fortalte Rensdyret først sin Historie,
saa den lille Gerdas, og Finnekonen plirede med de kloge Øine, men sagde ikke
noget. "Du er saa klog," sagde Rensdyret; "jeg veed, Du kan binde alle Verdens
Vinde i en Sytraad; naar Skipperen løser den ene Knude, faaer han god Vind,
løser han den anden, da blæser det skrapt, og løser han den tredie og fjerde, da
stormer det, saa Skovene falde om. Vil Du ikke give den lille Pige en Drik, saa
hun kan faae tolv Mands Styrke og overvinde Sneedronningen." "Tolv Mands
Styrke," sagde Finnekonen; "jo, det vil godt forslaae!" og saa gik hun hen paa
en Hylde, tog et stort sammenrullet Skind frem, og det rullede hun op; der var
skrevet underlige Bogstaver derpaa, og Finnekonen læste, saa Vandet haglede ned
af hendes Pande. Men Rensdyret bad igjen saa meget for den lille Gerda, og Gerda
saae med saa bedende Øine, fulde af Taarer, paa Finnekonen, at denne begyndte
igjen at plire med sine og trak Rensdyret hen i en Krog, hvor hun hvidskede til
det, medens det fik frisk Iis paa Hovedet: "Den lille Kay er rigtignok hos
Sneedronningen og finder alt der efter sin Lyst og Tanke og troer, det er den
bedste Deel af Verden, men det kommer af, at han har faaet en Glas-Splint i
Hjertet og et lille Glas-Korn i Øiet; de maa først ud, ellers bliver han aldrig
til Menneske, og Sneedronningen vil beholde Magten over ham!" "Men kan Du ikke
give den lille Gerda noget ind, saa hun kan faae Magt over det Hele?" "Jeg kan
ikke give hende større Magt, end hun allerede har! seer Du ikke, hvor stor den
er? Seer Du ikke, hvor Mennesker og Dyr maae tjene hende, hvorledes hun paa bare
Been er kommen saa vel frem i Verden. Hun maa ikke af os vide sin Magt, den
sidder i hendes Hjerte, den sidder i, hun er et sødt uskyldigt Barn. Kan hun
ikke selv komme ind til Sneedronningen og faae Glasset ud af lille Kay, saa
kunne vi ikke hjælpe! To Mile herfra begynder Sneedronningens Have, derhen kan
Du bære den lille Pige; sæt hende af ved den store Busk, der staaer med røde Bær
i Sneen, hold ikke lang Faddersladder og skynd dig her tilbage!" Og saa løftede
Finnekonen den lille Gerda op paa Rensdyret, der løb alt, hvad det kunde. "O,
jeg fik ikke mine Støvler! jeg fik ikke mine Bælvanter!" raabte den lille Gerda,
det mærkede hun i den sviende Kulde, men Rensdyret turde ikke standse, det løb,
til det kom til den store Busk med de røde Bær; der satte det Gerda af, kyssede
hende paa Munden, og der løb store, blanke Taarer ned over Dyrets Kinder, og saa
løb det, alt hvad det kunde, igjen tilbage. Der stod den stakkels Gerda uden
Sko, uden Handsker, midt i det frygtelige iiskolde Finmarken. Hun løb fremad,
saa stærkt hun kunde; da kom der et heelt Regiment Sneeflokker; men de faldt
ikke ned fra Himlen, den var ganske klar og skinnede af Nordlys; Sneeflokkerne
løb lige hen ad Jorden, og jo nærmere de kom, des større bleve de; Gerda huskede
nok, hvor store og kunstige de havde seet ud, dengang hun saae Sneeflokkerne
gjennem Brændeglasset, men her vare de rigtignok anderledes store og frygtelige,
de vare levende, de vare Sneedronningens Forposter; de havde de underligste
Skikkelser; nogle saae ud som fæle store Pindsviin, andre, som hele Knuder af
Slanger, der stak Hovederne frem, og andre, som smaa tykke Bjørne paa hvem
Haarene struttede, alle skinnende hvide, alle vare de levende Sneeflokker. Da
bad den lille Gerda sit Fadervor, og Kulden var saa stærk at hun kunde see sin
egen Aande; som en heel Røg stod den hende ud af Munden; Aanden blev tættere og
tættere og den formede sig til smaa klare Engle, der voxte meer og mere, naar de
rørte ved Jorden; og alle havde de Hjelm paa Hovedet og Spyd og Skjold i
Hænderne; de bleve flere og flere, og da Gerda havde endt sit Fadervor, var der
en heel Legion om hende; de hug med deres Spyd paa de gruelige Sneeflokker saa
de sprang i hundrede Stykker, og den lille Gerda gik ganske sikker og freidig
frem. Englene klappede hende paa Fødderne og paa Hænderne, og saa følte hun
mindre, hvor koldt det var, og gik rask frem mod Sneedronningens Slot. Men nu
skulle vi først see, hvorledes Kay har det. Han tænkte rigtignok ikke paa lille
Gerda, og allermindst at hun stod udenfor Slottet. Syvende Historie. Hvad der
Ότε προ ημερών, κατ' επιθυμίαν του εκδότου κ. Ιωάννου Ν.
Σιδέρη, ηθέλησα να επιθεωρήσω την παρούσαν δευτέραν έκδοσιν
των _«Αττικών Ημερών»_, αποφασισθείσαν ένεκα της προ πολλού
επελθούσης ολοσχερούς εξαντλήσεως της πρώτης, ευρέθην εις
περιέργως δύσκολον θέσιν. Τα έργα εξ ών αποτελείται ο παρών
τόμος ενεφανίσθησαν μεν προ εικοσιπενταετίας, ότε εγένετο η
πρώτη έκδοσίς των εις βιβλίον, αλλά τα πλείστα εξ αυτών
άγουν ηλικίαν ακόμη μεγαλυτέραν, δημοσιευθέντα μεμονωμένως
εις το «Μη χάνεσαι», εις το «Άστυ», εις την «Εστίαν», εις
την «Εβδομάδα» και εν γένει εις τα διάφορα σατυρικά φύλλα,
τα φιλολογικά περιοδικά και τας εφημερίδας της τότε εποχής.
Επανέβλεπα λοιπόν τους φιλολογικούς μου τούτους γόνους με
το αλλόκοτον συναίσθημα πατρός επαναβλέποντος μετά
μακροχρόνιον απουσίαν τα τέκνα του αμετάβλητα αφ' ότου τα
είχεν αφήσει, λάλα δηλαδή και φλύαρα και άτακτα και
λογοπαικτούντα ανοήτως και μυκτηρίζοντα με περισσήν
ιταμότητα τους πάντας και τα πάντα.

Δεν με ηνώχλει μόνον η παράκαιρος αύτη ζωηρότης, η
διατελούσα εις τόσον τραγικήν αντίθεσιν προς την στρυφνήν
ακαμψίαν του γεννήτορος, σαβανωμένου μέσα εις τα σύννεφα
της αθυμίας, όσα επεσώρευσαν επάνω του ο διαρρεύσας χρόνος
και αι περιπέτειαι του βίου. Με επτόει και η ιδέα της
ευθύνης, την οποίαν ανελάμβανα εμφανίζων τους μικρούς
αυτούς ασχημονούντας πιερρότους μέσα εις την σεμνήν
πανήγυριν της συνεσφιγμένης σοβαρότητος, με την οποίαν
ποζάρει τόσον αξιοπρεπώς η ελληνική κοινωνία, η ελληνική
διάνοια και η ελληνική τέχνη.

Το περιβάλλον εντός του οποίου συνελήφθησαν και εγεννήθησαν
τα εν λόγω μικρά ζιζάνια ήλλαξεν έκτοτε σχεδόν καθ'
ολοκληρίαν. Τα πάντα ρει, όπως εγνωμάτευσεν ο αρχαίος
φιλόσοφος, παρεκτός ίσως συχνάκις του νερού της Δεξαμενής.
Εντός του τελευταίου αυτού τετάρτου αιώνος μετεβλήθησαν τα
ήθη, τα έθιμα, αι ιδέαι, η δίαιτα και όλοι οι πρότεροι όροι
της ζωής. Πώς να εμφανισθή, λόγου χάριν, ο αξιότιμος κύριος
Ζαχαρίας παραδαρμένος με το ψηλόν του καπέλλον, το οποίον
σήμερον φορούν μόνον εις τας επισήμους τελετάς και εις τας
κηδείας; Και πώς να παρουσιασθή χωρίς να ωχριάση από
εντροπήν το κόκκινον φέσι της αξιεράστου συνεύνου του
κυρίας Θεοδώρας, το οποίον όχι εις το πολυτελές
μοδιστράδικον του αξιοτίμου κ. Σωκράτη, αλλ' ούτε εις το
Δημοπρατήριον δεν τολμά να εκτεθή προς πώλησιν ανάμεσα εις
τις παληές κλειδαριές και τα σκουριασμένα χαντζάρια; Πώς να
ισχυρισθή ο πτωχός φοιτητής της φιλολογίας ότι τρώγει
τζιεράκια και τουλουμοτύρι, εδέσματα τα οποία διημφισβήτουν
προ ολίγων μηνών οι πεντακοσιομέδιμνοι με τα πεντακοσάρικα
εις τα χέρια;

Αμή το λεκτικόν; οι δυστυχισμένοι ήρωες των διηγηματίων μου
φθέγονται — Παναγία μου! ποίος λέγει ή ποίος γράφει πλέον
σήμερον <φθέγγονται>! — κάποτε αλλοκότως διά την σημερινήν
εποχήν, μεταχειριζόμενοι εις τας εκφράσεις των και κανένα
ρηματικόν τύπον της αρχαίας γλώσσης, από εκείνους οπού
εμάνθανον αι περασμέναι γενεαί εις την γραμματικήν του
Γενναδίου, και οπού εμεταχειρίζοντο και οι γραμματισμένοι
της εποχής του Αγώνος, και οπού εννοούσαν εξαίρετα και ο
Κολοκοτρώνης και ο Καραϊσκάκης και ο Κανάρης. Αλλ' αυτό
είνε λογιωτατισμός! είνε σχολαστικισμός ! . . . Είνε δόγμα
πλέον ότι με την αρχαιότητα δεν πρέπει να έχωμεν καμμίαν
σχέσιν — άμμες δε γ' εσμέν! — παρά μόνον όταν πρόκειται να
διεκδικήσωμεν εν ονόματι των προγόνων κληρονομικά
δικαιώματα. Έχομεν, βλέπετε, και τους ξένους λογίους και
γλωσσολόγους, οι οποίοι ρητώς μας το απαγορεύουν. Με το
δικαίωμα της φιλικής και συμμαχικής κηδεμονίας δεν μας
επιτρέπουν να πάρωμεν ούτε ένα τύπον ούτε μίαν λέξιν από
την αρχαίαν γλώσσαν, ενώ αυτοί έχουν πάρει από αυτήν, διά
να πλουτίσουν την ιδικήν των, όρους και λέξεις με το
τσουβάλι.

Ώστε τι έπρεπε να γίνη; Διόρθωσις καμμία εις τέτοιον χάος
δεν εχώρει. Να επιχειρήσω να μεταφέρω τα πρόσωπα και τα
πράγματα εις την σημερινήν εποχήν, ν' αλλάξω την
σκηνοθεσίαν, να τα τοποθετήσω μέσα εις νέον περιβάλλον, με
νέαν αντίληψιν, με νέαν διανοητικότητα, με νέους
κοινωνικούς όρους και νέας συνηθείας; Αλλά το τοιούτο θα
ισοδυνάμει με την παράκρουσιν κάποιου καλλιτέχνου, όστις
διενοήθη κάποτε να ζωγραφίση τους Αποστόλους του περιφήμου
πίνακος του Δα Βίντσι καθημένους περί την τράπεζαν του
Μυστικού Δείπνου με φράκον και με άσπρον λαιμοδέτην! Άρα
δεν έμενε τίποτε άλλο παρά να τα εγκαταλείψω και να τ'
αφήσω ριγμένα εις τους Αποθέτας [1] της αφανείας και της
λήθης.

Αλλά μία φωνή μυστική προερχομένη από τα βάθη των
φιλοστόργων και μακροθύμων πατρικών σπλάγχνων εσταμάτησε
πάσαν μου απόφασιν.

«Διατί — μου είπεν η φωνή — να θέλης να φανής σκληρός
τύραννος και να παίξης πρόσωπον Βρούτου, γονέως αδυσωπήτου;
Αυτός δα είνε κι' αν είνε αναχρονισμός, αφού τον δόλον της
Μηδείας δεν στέργουν να παίζουν πλέον ούτε αυταί αι
απηρχαιωμέναι πρωταγωνίστριαι. Κάθε έργον τέχνης, όσον
ταπεινόν και ευτελές και αν είνε, είνε προϊόν της εποχής
οπού εγράφη. Διατηρεί μέσα του κάτι τι από το χρώμα της,
από τον ρυθμόν της ζωής της, από τας έξεις της, από τας
σκέψεις της. Εάν έχη ζωήν να ζήση, θα ζη πάντοτε εντός
εκείνης της ατμοσφαίρας. Σε βεβαιώ ότι και αυτά τ'
αριστουργήματα των αιώνων δεν εξαιρούνται αυτού του
φυσιολογικού κανόνος. Και σου αναφέρω ένα παράδειγμα: Εις
την Ιλιάδα, όταν πρόκειται ν' αλληλοσπαραχθούν δύο ήρωες,
σκυλοβρίζονται πρώτα στα γερά και έπειτα πιάνουν κουβέντα
και διά την γενεαλογίαν των, όπως ο Τυδείδης και ο Γλαύκος
και ο Πάτροκλος και ο Σαρπηδών. Κόπιασε τώρα και εις τα
σημερινά ήθη και φαντάσου δύο λογίους, οι οποίοι πρόκειται
να μονομαχήσουν εις το Γουδί ερίζοντες περί του αριστείου
και πριν εκτείνουν τα ραβδωτά των πιστόλια εναντίον
αλλήλων, αρχίζουν ενώπιον των μαρτύρων των να παινεύωνται
και ο ένας να λέγη τον αντίπαλόν του κατσικοκλέφτην, ο δε
άλλος να κομπάζη ότι είνε απόγονος κάποιας ζακυνθινής
κοντέσσας οπού επωλούσε μαστίχα και δαφνόλαδο!


»Βέβαια μερικαί λεπτομέρειαι, μερικοί υπαινιγμοί
αναφερόμενοι εις τα πρόσωπα, εις τα γεγονότα, εις τας
συνηθείας της εποχής οπού υπάρχουν εις το βιβλίον σου, θα
φανούν ακατάληπτοι εις τους σημερινούς αναγνώστας, οι
οποίοι προς διαφώτισίν των θα είνε υποχρεωμένοι — αν αξίζη
τον κόπον — να προστρέχουν εις την μνήμην των πρεσβυτέρων,
ή εις τας εφημερίδας και τα περιοδικά δημοσιεύματα της
εποχής εκείνης. Αλλά τι με τούτο; Μήπως όταν φυλλομετρούμεν
σήμερον παλαιούς τόμους του Charivari, και κυττάζωμεν τας
γελοιογραφίας του Gavarni πρέπει ν' αγανακτούμεν, επειδή
απεικονίζονται εις αυτάς αι κυρίαι φέρουσαι κρινολίνα και
καπελλίνα με φιόγκους και οι κύριοι τα χωνοειδή ψηλά
καπέλλα και τας σφηνοειδείς ρεδιγκότας της εποχής του
Λουδοβίκου Φιλίππου;

»Όσον διά την γλώσσαν, μη πολυσκοτίζεσαι. Επέρασεν ήδη ένας
αιών και πλέον οπού σπαράσσεται το έθνος με αυτό το ζήτημα,
χωρίς να κατορθώση να το λύση. Είσαι βέβαιος τάχα ότι μετά
μίαν δεκαετίαν θα εξακολουθή να επικρατή η ιδία γλώσσα, η
οποία φαίνεται σήμερον επικρατούσα; Είνε πεπρωμένον κάθε
ελληνική γενεά να πλάττη και ιδικήν της γλώσσαν, έως ότου
κατορθώσωμεν αισίως ν' ανεγείρωμεν αντικρύ του Παρθενώνος
τον πύργον της Βαβέλ προς αΐδιον δόξαν της εθνικής
ενότητος.

»Παύσε, χριστιανέ μου, τας τραγικότητας και άφησε αυτά τα
κακορρίζικα πλάσματα να ξαναϊδούν το φως του ηλίου».

Τα επιχειρήματα ταύτα, συνηγορούσης και της πατρικής
μεροληψίας, μ' έπεισαν και έλαβα εις το τέλος την ηρωικήν
απόφασιν ν' αφήσω τα έργα αυτά να εκδοθούν και πάλιν όπως
είχαν.

« — Ας μείνουν αδιόρθωτα, είπα· μήπως άλλως τε δεν μένουν
αδιόρθωτα χρόνια τώρα τόσα και τόσα πράγματα, όπως οι
Βασιλικοί Σταύλοι, το Ωρολόγιον του Πανεπιστημίου και ο
Ποινικός Νόμος;

»Δεν θ' αλλάξω από αυτά ούτε ένα _ν_, το οποίον και αυτό,
καθώς φαίνεται, τείνει με τας νέας γλωσσικάς θεωρίας να
εξαλειφθή εκ του ελληνικού αλφαβήτου.

         Αθήναι, Ιανουάριος του 1920.

                                       &Μπάμπης Άννινος&



Ο ΠΝΕΥΜΑΤΙΣΜΟΣ



Την επομένην θαυμαστήν και ψυχωφελεστάτην διήγησιν την
ήκουσα από το στόμα του φίλου μου Παρασκευά Ιερεμιάδου,
βοηθού του αριστερού ψάλτου ενός των ναών της πόλεως,
βοηθού ενός φαρμακοποιού και βοηθού του γραμματοδιδασκάλου
εκπαιδευτηρίου τινός. Πλουσιοπάροχος εις βοηθείας προς τον
πλησίον ο φίλος μου αναμένει διά τον εαυτόν του την εξ
ύψους βοήθειαν, και αι οπαί των αγκώνων του με απύλωτον
στόμα διαλαλούν ότι το ισοζύγιον εις τα οικονομικά του είνε
ό,τι θα ήτο περίπου στίχος του Λαμαρτίνου εντός βιβλίου
λογαρίθμων.

Είχομεν γνωρισθή, διότι εγευματίζομεν εις το αυτό
εστιατόριον. Μας εχώριζε μία τράπεζα και μας συνήνουν η
γενναιότης και η εγκαρτέρησις, μεθ' ής κατηναλίσκομεν τα
προϊόντα της μυστηριώδους μαγειρικής του εστιατορίου.
Οφείλω όμως να ομολογήσω ότι η γενναιότης του φίλου μου ήτο
ασυγκρίτως ηρωικωτέρα της ιδικής μου. Οσάκις ελάμβανεν ανά
χείρας τον κατάλογον, δεν έρριπτε το βλέμμα εις την
απαρίθμησιν των εδεσμάτων, αλλ' εις τας αντικρύ εκάστου
σημειουμένας τιμάς. Τα ψητά, το μπιφτέκι, οι ιχθύες, η
βραστή όρνιθα και τα λοιπά οπωσούν ακριβά φαγητά, ών η τιμή
περιστρέφεται περί την δραχμήν, ήσαν δι' αυτόν το
Διαβαλαγιρί της δαπάνης, ύψος δυσθέατον, μέχρι του οποίου
δεν ετόλμα ν' ανέλθη· κατήρχετο λοιπόν ταπεινώς εις το
χθαμαλόν πεδίον των 40 ή 50 λεπτών, καταβροχθίζων το
περιεχόμενον πινακίων βαθυκοίλων, συνιστάμενον εις τεμάχιον
απαλού και γλοιώδους κρέατος πλέοντος εντός λίμνης
εμβάμματος κοκκινοβαφούς, ως να είχεν αύτη παρασκευασθή διά
μίλτου [2]. Ο ξενοδόχος, οσάκις ηρωτάτο, απεκρίνετο πάντοτε
δογματικώς μετά καθησυχαστικού μειδιάματος ότι το χρώμα
προήρχετο από την σάλτσαν της ντομάτας· εγώ όμως φρονώ
αδιστάκτως ότι το έμβαμμα εκείνο ηρυθρία εξ αισχύνης,
βλέπον τον ασυνείδητον ξενοδόχον εξασκούντα το επάγγελμα
της Λοκούστας εν πλήρει ΙΘ' αιώνι, υπό την σκέπην του
Συντάγματος και του Ποινικού Νόμου. Αι &ουγγαρίαι&, τας
οποίας συχνά και με λαιμαργίαν κατήσθιεν ο κ. Παρασκευάς,
ως να ήτο προσωπικός εχθρός του Φραγκίσκου Ιωσήφ, τις οίδεν
οποίον πληθυσμόν μυστηριώδη μικροσκοπικών Μαγυάρων
περιείχον. Τα δε σηκωτάκια και άλλα εντόσθια, τηγανιστά ή
μαγειρευμένα, ών το υποκοριστικόν όνομα συνεδυάζετο
εναρμονίως με τον υποβιβασμόν της τιμής, ήσαν δι' αυτόν
βρώμα [3] κατ' εξοχήν προτιμητέον. Ώστε μεταξύ των πολλών
αλύτων φιλοσοφικών ζητημάτων των περιδινουμένων εις το
πνεύμα μου κατά τας ώρας της ρέμβης ήσαν και τα εξής δύο
σοβαρώτατα και ανεξιχνίαστα: α') με τι θα ετρέφετο ο κ.
Παρασκευάς Ιερεμιάδης αν η φύσις δεν ήθελε προικίσει τα
εσθιόμενα υπό των ανθρώπων τετράποδα με σπλήνα, με ήπαρ ή
με έντερα; — β') ποίον θα ήτο το ετήσιον έλλειμμα του
φαρμακείου, εις ό παρείχε την βοήθειάν του αν αι
χρησιμεύουσαι προς καθαρισμόν του στομάχου του ποσότητες
καθαρτικών εχορηγούντο εις αυτόν δωρεάν;

Ετρώγομεν αντικρύ αλλήλων. Πεπροικισμένος ο Παρασκευάς με
οδόντας άρκτου, με φάρυγγα στρουθοκαμήλου και με όρεξιν
πάντοτε Βαρούχ αφυπνιζομένου μετά τον εβδομηκονταετή ύπνον
του προ τραπέζης εστρωμένης, ετελείωνε το γεύμα του πολύ
προ εμού. Δεν έφευγεν όμως· έμενεν εις την θέσιν του
ελλοχών εμέ και μόλις με ήθελεν ιδεί αποθέτοντα οριστικώς
το μαχαίριον, δι' ού είχον καθαρίσει τον τελευταίον καρπόν
και εξάγοντα την σιγαροθήκην μου, επεχείρει τρομακτικήν
έφοδον κατά του ακουστικού μου τυμπάνου, την οποίαν ήτο
αδύνατον ν' αποφύγω, διότι άλλως θα ήμην πραγματικώς άκρον
&άωτον&.

Την ημέραν εκείνην ο χονδρός υπηρέτης Μανώλης, κάμνων τον
λογαριασμόν παρακαθημένου κυρίου, επέθηκε τας στιβαράς
τυλώδεις [4] χείρας του επί της τραπέζης, ής το έν άκρον
ηνωρθώθη εκ του βάρους και τα εν αυτή σκεύη ανεπήδησαν μετά
παρατεταμένης απηχήσεως.

 — Κινείται το τραπέζι! ανέκραξα εγώ αστεϊζόμενος. Φευ!
ακριβά έμελλον να πληρώσω τον αστεϊσμόν μου. Ο κ.
Παρασκευάς αμέσως ήρπασε την επιφώνησίν μου.

 — Μου συνέβη μία ιστορία πολύ περίεργος χθες με το
τραπέζι, μου είπεν· άκουσέ την.

Και ο Ιερεμιάδης με ύφος θρηνώδες, όπερ αφεύκτως είχε
μεταδοθή εκ του γενάρχου του, ποιητού των εν Βαβυλώνι
θρήνων, εις όλους τους απογόνους της οικογενείας, ήρχισεν
ως εξής:

*
**

 — Γνωρίζεις ότι κατοικώ εις Κολωνάκι.

Δεν εγνώριζα τίποτε, αλλά προς ευχαρίστησίν του και
παρηγορίαν του, διά να φανή ότι υπήρχε και κάποιος γνωρίζων
την κατοικίαν του επισήμου αυτού υποκειμένου, ένευσα
καταφατικώς.

 — Κατοικώ λοιπόν εις το Κολωνάκι, εξηκολούθησεν, εις οδόν
αβάπτιστον ακόμη, την οποίαν όμως προ πολλού εγώ απεκάλεσα
οδόν Γολγοθά.

Εμάντευσε την απορίαν μου και την ανερχομένην εις τα χείλη
μου ερώτησιν, πριν ανοίξω δε το στόμα απήντησε:

 — Θα μ' ερωτήσης διατί την αποκαλώ τοιουτρόπως; Άκουσε,
φίλε μου, και κρίνε. Είνε πέντε έτη τώρα όπου κατοικώ και
καθ' εκάστην ανανεούται απαράλλακτον το μαρτύριόν μου,
απέναντι του οποίου τα πάθη του Σωτήρος είνε μηδαμινά.
Κανείς δεν υπέφερέ ποτε τόσα καθ' εκάστην! . . .

Και εστέναξε θλιβερώς.

 — Άφες τας παρεκβάσεις, του είπα.

 — Ανεκδιήγητα είνε τα βάσανά μου, εξηκολούθησεν ο
Ιερεμιάδης, εις την γωνίαν εκείνην της Σιβηρίας, την οποίαν
περιλαμβάνουν αι Αθήναι χωρίς να το γνωρίζουν. Δεν δύναμαι
να σοι διηγηθώ ποσάκις συνέτριψα τους πόδας μου επιστρέφων
την εσπέραν με βαθύτατον σκότος εις την κατοικίαν μου,
ποσάκις συνήψα μάχας εκ του συστάδην με τον άγριον σκύλον
του λαχανοπώλου, ποσάκις ετρόμαξα μη εμπέσω εις συμμορίαν
λωποδυτών. Μίαν φοράν μάλιστα συνελήφθην και εγώ ως
λωποδύτης παρά τινος κλητήρος πλανηθέντος κατ' εκείνα τα
μέρη, όστις μοι εζήτησε σπίρτον διά ν' ανάψη το σιγάρον
του, εγώ δε αφηρημένος του προσέφερα το σπίρτον του
καμινέτου, το οποίον είχον αγοράσει προ ολίγου από τον
μπακάλην. Μίαν φοράν ολίγον έλειψε να κατασυντριβώ υπό τους
τροχούς μιας αμάξης και προς ανταπόδοσιν, αλλά χωρίς να το
θέλω, κατεπλάκωσα εγώ μίαν άμαξαν.

 — Πώς τούτο; ηρώτησα απορών.

 — Ιδού πώς. Ο αμαξηλάτης είχε κατέλθει· οι φανοί της δεν
ήσαν αναμμένοι και έπεσα πλαγίως επάνω εις τ' άλογα, τα
οποία ετρόμαξαν, επήραν τον κατήφορον και η άμαξα πεσούσα
εντός χάνδακος ανετράπη. Αλλά, και αν έλειπε το σκότος και
οι λωποδύται και οι κλητήρες και αι πτερωταί στρατιαί των
κωνώπων και αι αιμοβόροι φάλαγγες των κορέων, μένει η κυρά
Αγγέλω και φθάνει.

 — Ποία είνε αυτή; ηρώτησα.

 — Η σπιτονοικοκυρά μου. Μη πλανηθής από το όνομα· ουδέποτε
έγινε μεγαλυτέρα του ευφημισμού κατάχρησις. Ο Εύξεινος
απέναντί της είνε πινάκιον κρέμας και αι Ευμενίδες αδελφαί
του Ελέους. Ενώπιον αυτής, καθημένης πάντοτε προ της
εισόδου, ως φρούριον εκ σαρκός, είνε ηναγκασμένοι να
διέρχωνται πτήσσοντες οι ταλαίπωροι ενοικιασταί της, Από
της δευτέρας ημέρας του μηνός περιμένει το ενοίκιο του
επιόντος· και ως να είχε σπουδάσει επιμελέστατα την θεωρίαν
του Λαβάτερ, παρατηρεί την φυσιογνωμίαν εκάστου και
προσπαθεί να εξαγάγη χρησμόν περί της πληρωμής του
ενοικίου. Την προτελευταίαν του μηνός το βαρόμετρον της
όψεώς της προμηνύει θύελλαν. Την τελευταίαν το πορφυρούν
πρόσωπον της κυράς Αγγέλως φεγγοβολεί ως ηφαίστειον· προς
την εσπέραν επακολουθεί η έκρηξις και αλλοίμονον εις τον
άθλιον εκείνον, όστις τον όρθρον της πρώτης του νέου μηνός
ευρέθη υπό την λάβαν της οργής της!

Ήτο λοιπόν προχθές η τελευταία του μηνός. Είπα έν δειλόν
«καλησπέρα» διερχόμενος προ αυτής και έλαβα εις απάντησιν
ένα γρυλλισμόν και έν βλέμμα δυνάμενον να μεταβάλη εις
τέφραν τον ανδριάντα του Φεραίου. Εισήλθον εις το δωμάτιόν
μου μετά φρίκης αναλογιζόμενος την επιούσαν. Μου επήρχοντο
ακουσίως εις το πνεύμα αι αναμνήσεις της πολιορκίας του
Μεσολογγίου, του αποκλεισμού των Παρισίων και άλλαι
παραπλήσιαι ιστορικαί σελίδες. Έπλαττον σχέδια ηρωικής
αντιστάσεως και ήνοιξα μάλιστα το ερμάριόν μου διά να ίδω
την προμήθειαν των τροφίμων μου. Φευ! αχρείος τις ποντικός
είχε καταβροχθίσει το διά το δείπνον μου προωρισμένον
τεμάχιον του τυρού και εξ οίκτου ή εξ υπερηφανείας μοι
είχεν αφήσει την μερίδα του άρτου. Η έξοδος ήτο αναγκαία
την επαύριον. Σημειωτέον ότι ώφειλον τρεις και ημίσειαν
δραχμάς εκ του ενοικίου του παρελθόντος μηνός και ήμην
εντελώς &απένταρος . . . &

 — Λεπτομέρειαι τοιαύται είνε περιτταί, τω παρετήρησα,
διότι υπονοούνται.

 — Αίφνης, εξηκολούθησεν ο κ. Παρασκευάς, ήκουσα κρουομένην
την διά του συρτού κεκλεισμένην επιμελώς θύραν του δωματίου
μου. Ανεσκίρτησα, αλλ' εκ του τρόπου της κρούσεως και της
ηχησάσης όπισθεν της θύρας ηπίας φωνής καθησύχασα. Ήτο η
φωνή του κατοικούντος εις το παρακείμενον δωμάτιον συνοίκου
μου κ. Λεοντίου Λαγουδάκη. Χρηματίσας υπάλληλος είς τι
υπουργείον, έχει τώρα σύνταξιν εκ δραχμών 47 κατά μήνα και,
αφού επί εικοσιπέντε έτη έτρεμε προ του τμηματάρχου του,
τώρα τρέμει προ της οικοδεσποίνης του. Ο κ. Λαγουδάκης
εξοδεύει έξ ώρας και δέκα λεπτά την ημέραν εντός του
καφενείου των &Ευ φρονούντων·& τας έξ ώρας προς ανάγνωσιν
όλων των εφημερίδων, τα δέκα λεπτά προς πληρωμήν ενός καφέ
γλυκούς και βραστού. Καταναλίσκων όλας ανεξαιρέτως τας
στήλας όλων των σελίδων ο κ. Λαγουδάκης γνωρίζει την
παγκόσμιον κίνησιν. Γνωρίζει τι φρονούν εν τω μεγάρω του
Αγίου Ιακώβου περί του ζητήματος του Κόγκου, γνωρίζει πού
πωλείται το καλύτερον χαβιάρι, αν και δεν αγοράζει ποτέ εξ
αυτού, γνωρίζει ποίας τροπολογίας υποβάλλει εις τα
νομοσχέδια η αντιπολίτευσις και πόσους οπαδούς έχει ο κ.
Κανόβα δε Καστίλλο. Έν δεν γνωρίζει μόνον, πώς ν' αποφύγη
την οργήν της κυράς Αγγέλως, όταν χύνη το πρωί την λεκάνην
έξω από το παράθυρον, διά να μη εξέλθη έξω και κρυολογήση.
Διά να την εξευμενίση δε ανακοινοί προς αυτήν τα νέα της
ημέρας. Η κυρά Αγγέλω πλέκει την κάλτσαν της και τον ακούει
μετά προσοχής· επί τέλους τω λέγει:

 — Λοιπόν έτσι! . . . αυτόν τον Κόρδονα . . . πώς τον
είπες; που τον επιάσανε εκεί κοντά στο Μύλο;

 — Όχι δα! εις τον Νείλον.

 — Ας είνε! Σε παρακαλώ πολύ όμως, κύριε Λαγουδάκη, να μη
χύνης νερά μέσα εις την αυλή. Δεν έχεις ποδάρια να πας να
το χύσης έξω, καλότυχε; . . . Μπα!. . . .

Ήκουσα λοιπόν την μελίρρυτον φωνήν του γείτονός μου
λέγουσαν:

 — Γείτονα! έχεις ένα σπίρτο;

Φευ! ήτο τούτο το απαράβατον προοίμιον του γείτονός μου,
οσάκις βαρυνόμενος την μόνωσιν επόθει να έλθη εις ομιλίαν
μετ' εμού· ήτο η πρώτη εχθροπραξία κατά της ησυχίας μου. Το
σπίρτον εκείνο εγίνετο πάντοτε αφορμή ν' ανάψη πολύωρος
συζήτησις, παρατεινομένη πολλάκις μέχρι του μεσονυκτίου.

Του ήνοιξα την θύραν και εισήλθε.

 — Καλησπέρα, κύριε Παρασκευά, μοι είπεν· έχεις εργασίαν;

 — Όχι, απήντησα, κάτι ήθελα να γράψω, αλλά δεν πειράζει.

 — Πάντοτε εις την μελέτην, πάντοτε σιμά εις το τραπέζι
σας, αι; . . . Αλήθεια, δεν μου λέγεις; . . . άκουσες αυτά
οπού γίνονται με τα τραπεζάκια;

 — Κάτι ήκουσα κ' εγώ, πράγματα πολύ παράξενα.

 — Είδα πολλά να γράφουν εις τας εφημερίδας και ήθελα να
κάμω μίαν δοκιμήν.

 — Μα πιστεύεις, κύριε Λαγουδάκη, ότι τα τραπέζια
κινούνται;

 — Να σε ειπώ, φίλε μου, απήντησεν ο κ. Λαγουδάκης,
αναλαβών σοβαρόν ήθος. Έχω λόγους περισσοτέρους από καθένα
να το πιστεύσω. Κανείς δεν είχε ποτε τόσας σχέσεις με
τραπέζι όσας εγώ. Εικοσιπέντε έτη έγραφα επάνω του. Όλα
εκινούντο εκεί μέσα εις το υπουργείον. Εκινούντο οι
βουλευταί, οι οποίοι περιήρχοντο ως αυθένται μέσα εις τα
δωμάτια, εκινείτο ο τμηματάρχης μου, όστις έπασχεν από
νευρικόν νόσημα, εκινείτο το χέρι μου ακατάπαυστα, αλλά το
τραπέζι δεν εκινείτο. Μίαν ημέραν, και εγώ δεν ηξεύρω πώς,
θαρρώ πώς είχα πιθώσει ένα χονδρόν βιβλίον επάνω του,
εκινήθη και αυτό αοράτως, έπεσεν επάνω εις το πόδι μου και
μ' εσακάτεψεν· από τότε χωλαίνω.

Ήμην έτοιμος να γελάσω διά το κωμικόν επεισόδιον του κ.
Λαγουδάκη, αλλ' ο γέλως επάγωσεν εις τα χείλη μου. Είχα
ακούσει τας συρομένας εμβάδας [5] της κυράς Αγγέλως! . . .

 — Καλώς τα κουβεντιάζετε! είπεν εμφανιζομένη η κυρά
Αγγέλω· τι ομιλίες έχετε;

 — Ορίστε, κυρά Αγγέλω, απήντησα με τόνον όσον το δυνατόν
προσηνή, θέλων δε να εξιλεώσω την Μέγαιραν κατέβαλον
προσπάθειαν υψίστην και προσέθηκα αστεϊζόμένος: Θέλομεν να
κάμωμεν μαγικά με το τραπέζι· ορίστε και σεις, αν αγαπάτε.

Η κυρά Αγγέλω εισήλθε και η έδρα έτριξε θλιβερώς υπό τον
ελεφάντειον όγκον του σώματός της.

 — Κάτι μου έλεγεν η κυρά Γεώργαινα αντίκρυ, είπε, διά το
τραπεζάκι, πως άλλο δεν κάμνουν εις όλην την Αθήνα το
βράδυ, άλλα τέτοια πράγματα εγώ δεν τα πιστεύω.

 — Πώς! ανεβόησα έκπληκτος, δεν πιστεύεις, κυρά Αγγέλω, ότι
ο μαγνητισμός, ο ηλεκτρισμός, ο ηλεκτρομαγνητισμός εν ενί
λόγω μεταδιδόμενος διά της θερμουργού επαφής των δακτύλων
παράγει αυτήν την πνευματικήν έξαψιν των πνευμάτων;

Και ο κ. Παρασκευάς προσέθηκε μετριοφρόνως λαλών προς εμέ:

 — Αυτή, ξεύρετε, είνε η ιδική μου θεωρία επί του
φαινομένου τούτου.

 — Είνε εξαίσιος και πρωτότυπος, απήντησα εγώ·
εξακολουθήσατε.

Ο κ. Παρασκευάς ανέλαβε την διήγησίν του.

 — Χαμπάρι δεν έχω απ' αυτά, είπεν η κυρά Αγγέλω. Τα
τραπέζια δεν κινούνται από τη θέσι τους και άκουσε ένα
πράγμα. Είνε έξ χρόνια τώρα· πριν πιάσης του λόγου σου αυτό
το δωμάτιον, εκατοικούσε ένας φοιτητής της ιατρικής. Έδωκε
εξετάσεις, επήρε το δίπλωμά του και ήθελε να φύγη. Μου
εχρεωστούσε δυόμιση δραχμάς από το νοίκι. — Σαν επιστρέψω,
κυρά Αγγέλω, σου τες δίδω, μου είπεν, ή σου τες στέλνω από
την πατρίδα μου. Ήτον από την Ευρυτανία, σημειώσετε! — Κυρ
Γιάγκο, του λέγω, εγώ δεν τ' ακούω αυτά· ή μου δίδεις τους
παράδες ή σου κρατώ το τραπέζι. Ήθελε να μου κάμη
παλληκαριές. — Θα το πάρω! . . . — Δεν το παίρνεις. — Εις
το ύστερο έβγαλα με τες σπρωξιές από την πόρτα και αυτόν
και τους Μανιάτες, πού είχε φέρει για να σηκώσουν τα
πράγματα. — Δεν θα κινηθή το τραπέζι σου από εκεί, του
λέγω, αν δεν μου φέρης τες δυόμιση. . . .

 — Χμ! Χμ! ανέκραξα ακουσίως εγώ βήχων, διότι ησθάνθην ότι
οι λόγοι της κυράς Αγγέλως ως ρομφαία δίστομος έπλησσον και
εμέ.

 — Κόρακας! απήντησεν αφελώς στρεφομένη προς εμέ η κυρά
Αγγέλω — ήτις είχε την ευγενή συνήθειαν ν' αποτείνη
τοιαύτας χαριεστάτας και τρυφερωτάτας αποστροφάς —
εννοήσασα ίσως την αιτίαν της βηχός μου. Και εξηκολούθησε
με βλέμμα βλοσυρόν και με χειρονομίαν παγώσασαν το αίμα
μου: — Το τραπέζι έμεινεν εις την θέσιν του και δεν εκινήθη
τρεις μήνες, έως ότου μου έφερε τα χρήματα.

Μετά την ομιλίαν ταύτην εμείναμεν προς στιγμήν σιγώντες. Ο
κ. Λαγουδάκης διέρρηξε την σιγήν.

 — Και δεν κάμνομεν μίαν δοκιμήν και ημείς; είπεν.

 — Ας κάμωμεν· μα πού είνε το τραπέζι;

 — Νά, αυτό.

Ήτο τραπέζιον ξύλινον απλούστατον, με τέσσαρας πόδας
ανισοσκελείς, κατάστικτον εκ μελάνης, εκ καφέ, εκ λιπαρών
ουσιών, υποβαστάζον κόσμον ολόκληρον εκ παντοίων
αντικειμένων. Επ' αυτού έκειντο τα βιβλία, τα χειρόγραφά
μου, τα προς γραφήν αναγκαία, η λυχνία μου χέουσα δάκρυα
πετρελαίου ένεκα της γεροντικής ηλικίας της, το καμινέτον
του καφέ, το φλυζάνιον, φέρον εις το βάθος πυκνόν στρώμα
υποστάθμης, φλοιοί ξηρού άρτου κλπ. Η ιδέα του να θέσω εις
συγχρώτισιν μετά του αοράτου κόσμου τον τετράποδα εκείνον
και πιστόν σύντροφον των αγρυπνιών μου, του να προκαλέσω
την μαντικήν δύναμιν αυτού του γινώσκοντος όλα της ζωής μου
τα απόκρυφα, μου ενέπνεε φόβον και αποθάρρυνσιν. Αλλ' η
κυρά Αγγέλω ήτο παρούσα· εις την ερυθράν αυτής και
ανθρωποφάγον όψιν διεφαίνετο καθαρά η εκ της προσδοκίας
ευχαρίστησις. Δεν ετόλμησα ν' αντιστώ κατά της αφώνου
επιθυμίας της· ετόλμησα μόνον να παρατηρήσω:

 — Μα . . . διά την δοκιμήν μας χρειάζεται να έχωμεν και
κανένα medium! . . .

 — Και δεν είνε τάχα εδώ η κυρά Αγγέλω; απήντησεν ο
πάνσοφος Λαγουδάκης· ως γυνή νευρική και ευαίσθητος νομίζω
ότι είνε καταλληλοτάτη.

Κατόπιν της διαβεβαιώσεως ταύτης του παροίκου μου, την
οποίαν απορώ πώς ήκουε και ηνέχθη η στέγη χωρίς να
καταπέση, παρατήρησις άλλη δεν εχώρει. Απέσυρα εκ της
πτωχής μου τραπέζης το ποικίλον φορτίον της, την έσυρα εις
το μέσον του δωματίου και περί αυτήν εκαθίσαμεν και οι
τρεις, αφού ο κ. Λαγουδάκης μας έφερε μίαν καθέκλαν
δανεικήν εκ του δωματίου του. Η κυρά Αγγέλω, μετά το
φιλοφρόνημα του ενοικιαστού της, παρεκάθισεν ακκιζομένη διά
να μη διαψεύση την ιδιότητα της ευαίσθητου και εβίαζε τα
χείλη της εις μειδίαμα αποτρόπαιον ως μορφασμόν
απαγχονιζομένου.

Ήμεθα έτοιμοι να προβώμεν εις την μυστηριώδη δοκιμήν αλλά
δισταγμός τις υπήρχε και εις των τριών τον νουν.

Ποίον πνεύμα έμελλε να προσκαλέσωμεν; Κατ' αρχάς λόγω
αβροφροσύνης παρεκαλέσαμεν την οικοδέσποινάν μας να
επικαλεσθή το πνεύμα του συζύγου της, αποβιώσαντος προ
δεκαετίας, εκ περιπνευμονίας, ως έλεγεν αύτη, αλλά
πιθανώτερον εκ των βασάνων, άτινα ο ταλαίπωρος υπέστη συζών
μετά του θήλεος εκείνου Φαλάριδος. Πλην η κυρά Αγγέλω
διεκήρυξε κατηγορηματικώς ότι, «αφού ο Θεός την ελευθέρωσε
μια για πάντα, δεν ήθελε νάχη πλέον νταραβέρια με εκείνον
τον μεθύστακα!». Ο κ. Λαγουδάκης είχε φίλον του τινα
υπουργικόν γραμματέα προ πολλού αποθανόντα, αλλ' ήτο ούτος
τόσον κωφός εν τη ζωή, ώστε, ως μας διεβεβαίου ο κ.
Λαγουδάκης, ήτο αδύνατον και μετά θάνατον ν' ακούση το
πνεύμα του. Έμενα εγώ, ασκέφθην . . . και μία φαεινή ιδέα
επήλθεν εις τον νουν μου.

Πριν σας ανακοινώσω όμως την ιδέαν ταύτην, εξηκολούθησεν ο
κ. Παρασκευάς, πρέπει να σας καταστήσω γνωστόν κάτι τι
άλλο. Μάθε, φίλε μου, ότι όλοι ημείς οι εξ αρρενογονίας
απόγονοι της οικογενείας μου, πάσχομεν όλοι ανεξαιρέτως από
κληρονομικόν τι πάθος περίεργον . . .

 — Από φλυαρίαν ίσως; είπα εγώ, διακόπτων αυτόν.

 — Όχι, απήντησεν ο κ. Παρασκευάς. Ιδού τι τρέχει.
Αγνοούμεν αν το οικογενειακόν μας όνομα Ιερεμιάδης ψιλούται
ή δασύνεται. Η άγνοια αύτη μεταβιβάζεται από πατρός εις
υιόν, χωρίς κανείς εκ των προγόνων να δυνηθή να λύση το
οικογενειακόν τούτο αίνιγμα. Μη μειδιάτε, σας παρακαλώ! Αν
ηξεύρετε πόσους κόπους, πόσας ερεύνας κατέβαλα διά να
δυνηθώ να σχηματίσω, μίαν οιανδήποτε πεποίθησιν, αλλ' επί
ματαίω! Αν παρατηρήσητε τα οικογενειακά μας έγγραφα, θα
ίδητε ότι αι υπογραφαί μας δεν φέρουν πνεύμα, ή φέρουν
αδιακρίτως ψιλήν ή δασείαν. Εγώ, αφού επί πολύ εβασανίσθην,
εύρον τέλος μέσον τινά όρον, εξασφαλίζοντα την ορθογραφικήν
φήμην μου. Ο όρος ούτος είνε τέχνασμα και συνίσταται εις το
να σημειώ το πνεύμα επί του αρχικού στοιχείου του επωνύμου
με δύο εξοχάς δεξιόθεν και αριστερόθεν· κάμνω έν σχήμα
αόριστον, παρεμφερές, περίπου με το του ανθρωπίνου ωτός,
ούτως ώστε να εκλαμβάνεται και ως ψιλή και, δασεία. Και με
το τέχνασμα τούτο διέσωζον μεν την υπόληψίν μου, αλλ' η
απορία μου ουχ ήττον υφίστατο. Διά τούτο, ότε επρόκειτο να
επικαλεσθώμεν τα πνεύματα, η πρώτη σκέψις μου ευθύς ήτο να
προσκαλέσω τα δύο πνεύματα της Γραμματικής και να μάθω παρ'
αυτών την αλήθειαν.

Η αγανάκτησίς μου εξερράγη.

 — Και με κρατείς εδώ τόσην ώραν, αθεόφοβε, ανέκραξα, διά
να κάμης τόσον αχρεία λογοπαίγνια;

Ο κ. Παρασκευάς ωχρίασε και ήρπασε την επί της τραπέζης
μάχαιραν.

 — Λογοπαίγνια! ανεβόησεν· εγώ λογοπαίγνια; και νομίζεις
ότι άνθρωπος ζων με 1,10 την ημέραν έχει όρεξιν να κάμνη
λογοπαίγνια;

 — Φίλε μου, είπα καταπραΰνων αυτόν, μη ταράττεσαι· αυτό
οπού μου λέγεις κατά σύμπτωσιν το έχω αναγνώσει εις μίαν
&Εβδομάδα& περασμένην εις τας &Απαντήσεις άνευ ερωτήσεων.&

 — Αλλ' είνε 500 εβδομάδες όπου εγώ το σκέπτομαι, απήντησεν
ο κ. Παρασκευάς. Άλλως τε τι σημαίνει τάχα; αφού πρόκειται
περί πνευμάτων, εφαρμόζεται κάλλιστα η γαλλική παροιμία les
génies se rencontrent, δηλαδή τα &πνεύματα& συναντώνται.

Έφριξα διά το μέγεθος της αυθαδείας του, αλλ' εκείνος
απτόητος διά της μαχαίρας την οποίαν εκράτει έκοψε το
εναπομένον μήλον και το έφαγεν.

 — Ανεκοίνωσα λοιπόν την ιδέαν μου εις τον κ. Λαγουδάκην,
είπεν ο κ. Παρασκευάς συνεχίζων την διήγησίν του, ενώ
είχομεν ήδη επιθέσει την χείρα και το μαγνητικόν ρεύμα
είχεν αρχίσει να σχηματίζεται. Αλλ' ο κ. Λαγουδάκης αντέστη
μετ' αξιοπρεπείας.

 — Καραγκιοζλίκια θα κάμωμεν; είπεν· εγώ είμαι σοβαρός
άνθρωπος! Έπειτα τάχα είνε ανάγκη να εξετάσης το τραπέζι
διά να μάθης το πνεύμα του επωνύμου σου; Αφού το Ιερεμίας
παράγεται από το ιερός, δασύνεται και αυτό όπως και τα
άλλα.

 — Και είσθε βέβαιος ότι παράγεται από το ιερός; ηρώτησα.

 — Και αμφιβάλλεις; Ο Ιερεμίας ήτο προφήτης και ως τοιούτος
είχεν ιερόν χαρακτήρα. Άλλως τα Ιερεμίας, Ιεριχώ,
Ιερουσαλήμ, Ιεροβοάμ, όλα αυτά, ονόματα της Ιεράς Ιστορίας,
εξάπαντος πρέπει να δασύνωνται.

Προσεπάθησα να του αποδείξω ότι ήτο αβάσιμος ο ισχυρισμός
του, αλλ' εκείνος επέμενε φέρων διάφορα επιχειρήματα, εν
οίς και το ότι τα από του &ιερός& παραγόμενα, οίον το
ιερεύς, ιεροδιάκονος κλπ., όχι μόνον δέχονται δασύ πνεύμα,
αλλ' είνε και φύσει δασέα, και απόδειξις ότι όλοι οι
ιερωμένοι φέρουσι πώγωνα. Η συζήτησίς μας διήρκεσεν επί
αρκετήν ώραν και εσφροδρύνθη επί τοσούτον, ώστε κατήντησεν
εκείνος μεν να με αποκαλέση «κορόιδο της φανταρίας», εγώ δε
αυτόν «γέρο ξεκουτιάρη».

Την λέξιν ταύτην ακούσας ο κ. Λαγουδάκης ηγέρθη εμμανής και
απειλητικός· αλλά κατ' εκείνην την στιγμήν η κυρά Αγγέλω,
ήτις, μη ενδιαφερομένη ποσώς εις την φιλολογικήν μας
συνδιάλεξιν, είχεν αποκοιμηθή επί της τραπέζης και συνώδευε
με ηχηρούς ρογχασμούς την συνηγορίαν εκάστου, αφυπνίσθη.

 — Τι επάθετε, καλέ; ανέκραξεν ακούσασα τας τελευταίας
ευφήμους λέξεις· τι είν' αυτά; μωρά είσθε να μαλώνετε;:
Τέτοια πράγματα δεν τα θέλω εγώ μέσα εις το σπίτι μου και
να μου κάμετε την χάρι να μου αδειάσετε την γωνιά.

Και οι οφθαλμοί της ηστραποβόλουν, το δε αποπληκτικόν
πρόσωπον της εφλογίσθη ως κάμινος. Εμείναμεν αμφότεροι
ενεοί, σιγώντες, τρέμοντες ως μαθητάρια ατακτούντα,
καταληφθέντα εξαίφνης υπό του αυστηρού διδασκάλου.

 — Ακούς εκεί! εξηκολούθησεν η οικοδέσποινα μας ωργισμένη
εις άκρον, διότι διεκόψαμεν εις τοιούτον τρόπον την
ανάπαυσίν της, ακούς εκεί να κοντεύσουν να τσακωθούν για
τες δασείες! Και πώς δεν μου σκάσετε! . . . (Η κυρά Αγγέλω
ήτο ενήμερος πάντοτε εις την επικρατούσαν αγοραίαν
φρασεολογίαν). Δεν κυττάζετε την τύφλα σας, λέω εγώ! . . .
Κασιδιαρέοι, αλήθεια κι απ' αλήθεια! , . .

Και εγερθείσα ώθησε την τράπεζαν βιαίως με τας χονδράς και
τυλώδεις χείρας της. Ο χωλός πους του τραπεζίου ενέδωκε και
η τράπεζα ανετράπη. Το συρτάριον ολισθήσαν εξήλθε της
θέσεώς του και τα εν αυτώ έγγραφα διεσκορπίσθησαν εντός του
δωματίου.

Τα έγγραφα ταύτα ήσαν ποικίλης ύλης. Επιστολαί, θέματα,
σχέδια υπομνημάτων, σημειώσεις, δοκίμια φιλολογικών έργων .
. . Τα φύλλα διεσπάρησαν αναμίξ επί του εδάφους. Αλλ' ιδού
μεταξύ αυτών διακρίνομεν με έκθαμβον όμμα εγώ και οι άλλοι
τέσσαρα χαρτονομίσματα των 5 φράγκων, εξερχόμενα εκ
κιτρίνου τινός φακέλου, νεόκοπα, αμίαντα ακόμη, διατηρούντα
την ορεκτικήν αυτών στιλπνότητα και ζωηρότητα των
ποικιλμάτων των, φέροντα ευκρινή την ημίσειαν μορφήν του
Γεωργίου Σταύρου πονηρώς μειδιώσαν εκ της γωνίας. Το
τραπεζάκι εθαυματούργει αληθώς.

Έμεινα κατάπληκτος, αγνοών πώς να εξηγήσω το πράγμα· πώς
ευρισκόμην κάτοχος τοιούτου θησαυρού χωρίς να το γνωρίζω!
Μόνον μετ' αρκετών λεπτών σκέψιν ανεμνήσθην ότι προ δέκα
μηνών είς εξάδελφος μου μοι είχε πέμψει τα είκοσιν εκείνα
φράγκα, άτινα μοι εχρεώστει, ότι τα είχα θέσει αφηρημένος
εντός φακέλου αναμιχθέντος, φαίνεται, μετ' άλλων εγγράφων·
ότι ανεζήτησα ματαίως κατόπιν τα χρήματα και νομίσας ότι τ'
απώλεσα, εδημοσίευσα εις τας εφημερίδας ότι απώλεσα
σπουδαίον χρηματικόν ποσόν και παρεκάλουν τον ευρόντα να
κρατήση τον φάκελον, εάν θέλη, και να μοι φέρη τα χρήματα.
Εννοείται ότι κανείς δεν παρουσιάσθη και το δυστύχημά μου
τούτο υπήρξεν αφορμή να εκτεθώ επί πολλάς ημέρας εις το
δίζυγον πυρ των αγρίων βλεμμάτων της κυράς Αγγέλως και του
ξενοδόχου μου και να παρατείνω την τότε εβδομάδα της
Τυροφάγου επί τέσσαρας άλλας ακόμη εβδομάδας.

Την εξήγησιν ταύτην ητοιμαζόμην να παράσχω, αλλ' η
οικοδέσποινά μου με προέλαβεν. Έκπληξις ευχάριστος διεχύθη
επί της μορφής της επί τη θέα των χρημάτων· ιλαρύνθη αμέσως
και με φωνήν θωπευτικήν, πραείαν, με μειδίαμα σχεδόν μοι
είπεν:

 — Έτσι λοιπόν, κυρ Παρασκευά! κρύβεις τους παράδες και μας
κάνεις τον μισοκακόμοιρον;

Και αυτός ο κ. Λαγουδάκης λησμονήσας τους διαπληκτισμούς
μας προσέθηκεν:

 — Εύγε, εύγε! δεν ενόμιζα ότι είσαι τόσον οικονόμος.

Τι να πράξω; αφού εκ της αγαθής συμπτώσεως εσχημάτιζον
τόσον καλήν περί εμού γνώμην, ενόμισα συμφέρον να τους
αφήσω εις την πλάνην. Ακουσίως μάλιστα ανέλαβον το αγέρωχον
ήθος Κροίσου μεταμφιεσθέντος εις επαίτην και
αναγνωρισθέντος εκ τυχαίας περιστάσεως. Έκυπτα ήδη να λάβω
τα θεόθεν πεμπόμενά μοι χρήματα, αλλά και εις τούτο με
προέλαβεν η προβλεπτική κυρά Αγγέλω, ήτις λαβούσα τον
φάκελον εκράτησε τα τρία εκ των τεσσάρων χαρτονομισμάτων
και μοι έδωκε το έν λέγουσα:

 — Εγώ λοιπόν παίρνω το νοίκι και εκείνα οπού μου
εχρεωστούσες πρωτύτερα και αύριο σου δίνω τα ρέστα. Ως
τόσον για το καλό και για να τα φτιάσετε με τον κ.
Λαγουδάκην, παράγγειλε να μας φέρουν κάτι να πιούμε.

Αντίρρησιν δεν ηδυνάμην ν' αντιτάξω. Αι επιθυμίαι της ήσαν
προσταγαί. Ο μπακάλης της συνοικίας είχεν ακόμη ανοικτόν το
εργαστήριόν του. Μετέβην και έφερα μίαν οκάν κρασί και
αρκετά φουντούκια και εκαθίσαμεν επί αρκετήν ώραν πίνοντες
ευθύμως παρά το θαυματουργόν τραπέζιον, αναφέροντες
ανέκδοτα περί κεκρυμμένων θησαυρών, περί σιδηροχόρτου, περί
μυστηριωδών ζαπλούτων πενιχρώς ενδεδυμένων και των
τοιούτων. Το κρασί και τα φουντούκια επανελήφθησαν και ούτω
το μόνον εκ της θαυμαστής περιπετείας απομείναν μοι
τάλληρον μετέβη και αυτό «μετά πνευμάτων δικαίων
τετελειωμένων».

Ο κ. Παρασκευάς εσιώπησεν.

 — Ετελείωσεν η ιστορία σου; τον ηρώτησα απορών.

 — Ναι.

 — Αλλά, φίλε μου, μοι υπεσχέθης ιστορίαν πνευμάτων και δεν
είδα εις αυτήν καθόλου πνεύμα!

 — Αγνοείς λοιπόν ότι το πνεύμα είνε αόρατον.

Μετά τόσην σοφιστείαν, ηγέρθην καταπαύσας πάσαν συζήτησιν
και προς εκδίκησιν δημοσιεύω την ιστορίαν του απαράλλακτον.



ΑΝΑΦΟΡΑ ΤΩΝ ΟΥΓΓΡΙΚΩΝ ΙΠΠΩΝ



     &Προς την Ελληνικήν Κυβέρνησιν.&

Οι υποφαινόμενοι εβόσκομεν αμέριμνοι εις τους πίονας αγρούς
και λειμώνας της πατρίδος μας μασσώντες ευδαιμόνως την
νεοθαλή πόαν του φθινοπώρου, ότε μας ήλθεν η είδησις περί
των εξοπλισμών της Ελλάδος και περί του προσεχούς
καταναγκαστικού εκπατρισμού μας. Και κατ' αρχάς η είδησις
δεν επιστεύθη· τόσον ήτο απροσδόκητος, ο δε κομίσας αυτήν
νεαρός πώλος εδέχθη αρκετά λακτίσματα προς σωφρονισμόν,
διότι ενόμισαν ότι ηστεΐζετο. Αλλ' ότε ήλθε μία φορβάς
οδυρομένη και άπελπις επικυρούσα την είδησιν και
διαβεβαιούσα ότι είδε και τους στρατιωτικούς απεσταλμένους
προς ιππωνείαν [6], τότε συνήλθομεν όλοι και διεσκέφθημεν
επί του πρακτέου.

Αν και έχομεν κοινήν με τους εχθρούς υμών την καταγωγήν,
ημείς οι κάτοικοι της χώρας ταύτης, εν τούτοις με την
υμετέραν χώραν συνδεόμεθα μάλλον φιλικώς. Γνωρίζομεν ότι
εις τα ζυθοπωλεία της πρωτευούσης δεν είνε σπανία η
εμφάνισις της ευσάρκου καλλονής των ημετέρων συμπολιτίδων,
ότι εις τα εστιατόρια το έδεσμα &ουγγαρία& ευφραίνει τον
πεινώντα στόμαχον πολλών πτωχών σπουδαστών και ότι εις τας
ιπποδρομίας σας διέπρεψεν άλλοτε ο συμπατριώτης μας
Νεφελέτζ. Διά τούτο η συνέλευσις απέκλινε μετά συμπαθείας
εις την απόφασιν της μεταναστεύσεως, ότε μας ανεχαίτισε
προβάς εις το μέσον γηραιός τις ομόφυλός μας. Ήτο φρικτός
και ελεεινός την θέαν, το τρίχωμα του έλειπεν εκ του ενός
μέρους και επί των νώτων του εφαίνοντο τα ίχνη φοβερών
πληγών· ο είς των οφθαλμών του ήτο εξωρυγμένος, τα δε ώτα
και η ουρά του ηκρωτηριασμένα.

«Αδελφοί! είπε, λαμβάνων τον λόγον, ακούσατέ με πριν
προβήτε εις την απόφασίν σας και κατέλθετε εις την Ελλάδα.
Προ έξ ετών καταληφθείς και εγώ υπό ενθουσιασμού ανεχώρησα
μετά πολλών άλλων, ομοφύλων μας αγορασθέντων υπό της
ελληνικής κυβερνήσεως. Υπέφερα πάσαν στέρησιν και κακουχίαν
προθύμως, εφόνευσα δι' ενός λακτίσματος ένα άπιστον
αλγερίνον ίππον, όστις ωρκίζετο εις τον προφήτην του ότι το
ελληνικόν άχυρον δεν ήτο νόστιμον, και αφήκα να μου μαδήση
την χαίτην ο άπειρος νεοσύλλεκτος, όστις μου έτυχεν ως
αναβάτης· έσπασα τας οπλάς μου εις τας παρατάξεις και εις
τας επιθεωρήσεις και τα γυμνάσια, ήκουσα αγορεύσεις και
λόγους και ηυχαρίστησα τον Ύψιστον διότι καλούμεθα και
είμεθα &άλογα&, αλλά μάχης καπνόν δεν είδα. Μετά τινας
μήνας επωλούμην σκληρώς επί δημοπρασίας μετ' άλλων αθλίων
συντρόφων μου, εις τόπον καλούμενον Δημοπρατήριον.
Περιέπεσα εις χείρας ενός καρραγωγέως και η κατάστασις της
ράχεώς μου μαρτυρεί περί της ευσπλαγχνίας του· έπειτα εις
ένα μύλον, τον οποίον ηδύνατό τις εξαίρετα ν' αποκαλέση
μύλον . . . της Έριδος, διότι συχνάκις ηρχόμην εις χείρας .
. . δηλαδή εις πόδας, με ένα αυθάδη όνον όστις διεξεδίκει
τα πρωτεία. Έπειτα εις την εξουσίαν του ιπποδαμαστού
Δερσέν, όστις όμως μ' εξήρεσεν ως σωματικώς ανίκανον και με
μετεπώλησεν εις ένα συμπατριώτην μας αγοράζοντα απομάχους
ίππους διά το σφαγείον, από τας χείρας δε αυτού εξέφυγα και
ευρίσκομαι εδώ. Αδελφοί, αναλογισθήτε τα παθήματά μου και
σκεφθήτε πριν αποφασίσετε!»

Χρεμετισμοί επιδοκιμασίας υπεδέχθησαν τους λόγους τούτους
και οι πρόκριτοι της ομηγύρεως συνελθόντες ευθύς
απεφασίσαμεν να υποβάλωμεν την παρούσαν αναφοράν προς την
κυβέρνησιν διά να δηλώσωμεν ότι, αν πρόκειται να
πολεμήσωμεν πράγματι, είμεθα έτοιμοι να κατέλθωμεν. Αν
πρόκειται όμως να υποβληθώμεν εις κακουχίας χάριν
επιδείξεων και παρατάξεων, διά να ποξηρανθή το δέρμα επί
των οστών μας ως η σταφίς επί των σπαγοστοιχιών ενός των
εφευρετών μιας, των χιλίων μεθόδων της αποξηράνσεως της
σταφίδος, αν θα πωληθώμεν εις το Αναβρυτήριον μεταξύ των
παλαιών επίπλων, των μαχαιροπηρούνων και των φιλοσοφικών
συγγραμμάτων, τότε δεν ερχόμεθα και καλύτερα θα κάμη η
κυβέρνησις να προμηθευθή διά μέσου του κ. Μάιφαρτ ίππους εκ
των εργοστασίων της Νυρεμβέργης, καταλληλοτέρους από ημάς
διά τα μικρά καθώς και διά τα μεγάλα παιγνίδια. Ημείς δεν
πωλούμεθα, διότι δεν είμεθα ούτε ψηφοφόροι ούτε
δημοσιογράφοι, ούτε ειρηνοδίκαι· δεν στέργομεν δε να
υποταχθώμεν εις την βίαν. Φωνάζομεν ευχαρίστως: ζήτω η
Ουγγαρία, αλλ' ουδέποτε: ζήτω η Αγγαρεία!

Ευπειθέστατος εξ ονόματος όλων

     ΑΛΙΤΖΕΣ

     (1885)

(Μετάφρασις εκ του αυστροουγγρικού).



STATU QUO ANTE

(Συμφοραί πτωχού γραφέως)



Οικτίρατέ με, φίλοι μου, διότι είμαι δυστυχής άνθρωπος!

Αφ' ότου ήρχισαν τα σοβαρά εν τη Ανατολή γεγονότα, αφ' ότου
ήρχισαν τα συλλαλητήρια, αφ' ότου ήρχισαν αι θεωρίαι των
εφημερίδων, τα κύρια άρθρα, αι αγορεύσεις εις το ύπαιθρον,
ο βασιλικός λόγος και αι επ' αυτού συζητήσεις, αδιακόπως
βασανίζει τον νουν μου η ιδέα του καθεστώτος, η ιδέα της
ισορροπίας και ανεγείρονται ως σκόπελοι εις το πνεύμα μου
αι τρεις επί κεφαλής λατινικαί λέξεις.

Ν' αποκατασταθή το καθεστώς! . . . Θεέ μου, Θεέ μου! αλλά
ποίον καθεστώς; το καθεστώς με &ω& ή το καθεστός με &ο&; ή
το καθεστώς με &ο& εις την ονομαστικήν και με &ω& εις την
γενικήν, όπως πρεσβεύουσι μερικοί ότι πρέπει να γράφεται;
Εάν δεν λυθή πρώτον οριστικώς το ορθογραφικόν αυτό ζήτημα,
πώς είνε δυνατόν να λυθή παν άλλο πολιτικόν ή εθνολογικόν;

Και η ισορροπία;. . . . Καταλαμβάνετε τι είνε η ισορροπία;
Ομολογώ ότι ο εγκέφαλός μου απώλεσε την ιδικήν του
σκεπτόμενος ν' ανεύρη την εξήγησιν. Διότι κατά περίεργον
σύμπτωσιν όλα τα παράγωγα και τα σύνθετα εκ του &ίσος&, όλα
έχουν σημασίαν . . . ανάποδον. Παραδείγματος χάριν το
Σύνταγμα λέγει ότι όλοι οι Έλληνες είνε ίσοι απέναντι του
Νόμου· τι είνε λοιπόν η ισότης; . . . Η ισότης είνε η
ιδιότης εκείνη την οποίαν . . . ο πρώτος υπαστυνόμος
ημπορεί να σου σπάση τα πλευρά, αν τύχη να έλθης εις
διένεξιν μέ τινα εκλογέα βουλευτού συμπολιτευομένου και να
έχης δίκαιον. Ας έλθωμεν εις το ισοζύγιον· επί πολλά έτη
ισοζύγιον εσήμαινε το κατ' έτος εξογκούμενον εν τω
προϋπολογισμώ έλλειμμα πολλών εκατομμυρίων, έως ότου
κατηντήσαμεν να πιστεύσωμεν ότι ήτο τυπογραφικόν λάθος αντί
υποζύγιον — λέξις καταλληλοτάτη προς χαρακτηρισμόν του
ελληνικού λαού, αίροντος μεθ' υπομονής τα φορτία των
εκατομμυρίων των αμαρτιών των προϋπολογισμών των υπουργών
του. Και βλέπετε ότι ομιλώ πολύ &γενικώς&. Θέλετε και άλλο;
ιδού· εις την αρχαιότητα ο Ισοκράτης ήτο μέγας ρήτωρ και
σήμερον, αν εισέλθητε εις τον ναόν της Αγίας Ειρήνης, θα
ίδητε οκτώ ή δέκα Ισοκράτας . . . μικρούς παίδας, οίτινες
«κρατούν το ίσον του ψάλτου». Αλλά μήπως νομίζετε ότι οι
μαθηματικοί κανόνες περί των ίσων ισχύουν; Απατάσθε!
Προχθές μετέβην να επισκεφθώ ένα εξάδελφόν μου, συνήντησα
δε εις την οικίαν του ένα εξάδελφον του εξαδέλφου μου.
Αμέσως μοι επήλθεν εις τον νουν το μαθηματικόν αξίωμα: τα
δύο τινί ίσα, ίσα και προς άλληλα· τείνας λοιπόν την χείρα
οικείως είπον προς τον άγνωστον:

 — Είσαι εξάδελφος του εξαδέλφου μου; άρα και αναμεταξύ μας
είμεθα εξάδελφοι, επειδή είμεθα ίσοι προς αλλήλους.

Ο εξάδελφος του εξαδέλφου μου έρριψεν επ' εμού βλέμμα
αγέρωχον και οργίλον, ως να τον ύβριζον. Επληροφορήθην
κατόπιν ότι ήτο σύγγαμβρος του αμαξηλάτου ενός των
υπουργών.

Ω! η ισορροπία! το καθεστώς! μα τας 30 σελίδας των
πρωτοκόλλων της πρώτης συνεδριάσεως της Συνδιασκέψεως, δεν
μου αφήνουν τον νουν ήσυχον ουδ' επί στιγμήν. Χθες περί την
μεσημβρίαν ο προϊστάμενός μου εισελθών εις το γραφείον και
ιδών ότι, αντί να εργάζωμαι, αναγίνωσκον τα κύρια άρθρα των
εφημερίδων, με επέπληξεν αυστηρότατα.

 — Όλο το πρωί καθισιό! . . . μοι είπεν.

 — Κύριε, τω απήντησα αξιοπρεπώς, εγώ αγαπώ το «πρώην
καθιστός».

Ο προϊστάμενος εξήλθε φρυάττων, αλλ' η αγανάκτησίς του
μετετράπη εις σεληνιασμόν, ότε ανεύρεν εις τα έγγραφα,
άτινα τω υπέβαλα προς υπογραφήν, λέξεις γεγραμμένας ούτω:
«του δήμου Ισ-Ωρωπίων» «του επιstatu quo του ταχυδρομείου»
«anteλήφθη των πραγμάτων» κτλ.

 — Κύριε, τω είπον ιδών το σπινθηροβόλον βλέμμα του,
συγχωρήσατέ με, αν υπάρχη κανένα λάθος. Τα έγραφα τροχάδην
βιαζόμενος να εξέλθω, επειδή έχω αυτήν την ώραν
Συνδιάσκεψιν με ένα φίλον μου! . . .

Ο προϊστάμενος έξω φρενών εποίησε τοιούτο διάβημα — παν
άλλο ή φιλικόν — προς τα μεσημβρινά μέρη του σώματός μου,
ώστε απώλεσα πραγματικώς την ισορροπίαν.

Αλγών και απηλπισμένος ετράπην εις φυγήν, εισήλθον δε εις
το πρώτον παρατυχόν ζαχαροπλαστείον διά να ησυχάσω.

Έκραξα τον ζαχαροπλάστην και τον ηρώτησα:

 — Έχεις ρουμ;

 — Μάλιστα.

 — Έχεις και μέλι;

 — Επίσης.

 — Τότε πολύ σε παρακαλώ να μου κατασκευάσης μίαν Ρουμ-
μελίαν , . .  Και ει δυνατόν να είνε Ανατολική.

Ο ζαχαροπλάστης με προσέβλεψε περιδεώς και απήλθε
σταυροκοπούμενος,

 — Έλα δω! τω είπον.

Αλλ' εκείνος έσεισε την κεφαλήν μετ' οίκτου και εξηκολούθει
ν' απομακρύνηται.

 — Statu να σου quo ! τω είπον εντόνως.

 — Βρε ante να χαθής! μοι απήντησεν επί τέλους.

     (1885)



ΠΑΙΓΝΙΟΧΑΡΤΩΝ ΣΥΝΔΙΑΛΕΞΙΣ



Παρερριμμένα εις μίαν γωνίαν, ξεθωριασμένα εκ της
προστριβής, συντεθλασμένα, ηκρωτηριασμένα μερικά
παιγνιόχαρτα, απομεινάρια οικτρά δέσμης καινουργούς,
αγορασθείσης την προτεραίαν και διασπασθείσης ελεεινώς κατά
τον πυρετόν του χαρτοπαιγνίου, την πρωίαν της επαύριον του
νέου έτους συνωμίλουν ανακοινούντα προς άλληλα τας εκ της
προτεραίας εντυπώσεις των.

 — Πάει κι αυτός ο Άι-Βασίλης! είπε μελαγχολικώς είς άσσος
κούπα μονόφθαλμος προσβλέπων βλοσυρώς ως κύκλωψ με τον
μόνον κόκκινον οφθαλμόν του.

 — Άις-Βασίλης κακορρίζικος! είπεν είς φάντες σπαθί, ού ο
πρασινοκόκκινος χιτών ήτο διεσχισμένος, έλειπε δε και έν
μέρος από την καστανήν κόμην του.

 — Ποιος σ' έκανε σε τέτοιο χάλι, κακομοίρη; τον ηρώτησεν
ευσπλάγχνως μία ξανθή δάμα.

 — Ένας κλητήρας, κακό χρόνο νάχη! απήντησεν ο φάντες. Είχε
πάρει μποναμά από τους χασάπηδες και τους μπακάληδες της
γειτονιάς και ήλθε να τον παίξη εις εμέ. Τον έπαιξε κ'
έχασε και τότε θυμωμένος μ' εκατεξέσχισε χωρίς να ενθυμηθή
ο άθλιος ότι είχαμε και μία μικρά συγγένεια μεταξύ μας.

Συγγένεια με τον κλητήρα; ηρώτησεν απορών έν πυκνόν
ολόμαυρον δέκα μπαστούνι.

 — Βέβαια· προτού να γίνη κλητήρας εχρημάτισε καπνο . . .
φάντης!

Τα παιγνιόχαρτα ανεκάγχασαν επί τη αστειότητι ταύτη του
συναδέλφου των.

 — Εμέ, είπε το τρία κούπα, μ' ετυράννησεν όλη την νύκτα
ένας πρώην τμηματάρχης· το όνομά μου τω εφαίνετο καλός
οιωνός, επειδή τω υπενθύμιζε το κόμμα του. Όταν είδεν όμως
ότι ούτε εις τα χαρτιά δεν έκαμνε δουλειά το κόμμα του,
εφουρκίσθη και με συνέστρεψε και μ' εδάγκασε . . .

 — Για να σου πω! κάμε μου τη χάρι πήγαινε πάρα πέρα! είπεν
έν παρακείμενον δύο· κάτι τέτοιοι χαρτοπαίκται είνε
λυσσασμένοι και ξέρω εγώ! . . . μπορεί και συ να λυσσάξης.

 — Εμένα πάλιν, είπε το εννέα, μ' έπιασε ένας βουλευτής
συμπολιτευόμενος. Τον ήκουσα να λέγη: Με τους εννέα του
ένας κάποιος πολιτευόμενος έγινεν εκείνος πού έγινεν· αυτός
ο πούντος έχει τύχη! Αλλά έφυγε ζεματισμένος την ώρα που
έπεφταν τα κανόνια.

 — Κανόνια εφέτος θα πέσουν πάρα πολλά, μου φαίνεται, είπε
το πέντε. Είδα κάτι αξιωματικούς, κάτι υπαλλήλους να
παίζουν απηλπισμένα και να ριψοκινδυνεύουν ποσά μεγαλύτερα
από τας δυνάμεις των.

 — Εφέτος ήτο φτώχεια πολλή, είπε γενειάτης τις και
μακρυπλόκαμος ρήγας, έχων αποτεθειμένον το στέμμα του επί
του καρρώ, ως να είχε κουρασθή να το φέρη επί κεφαλής. Με
είχε πάρει στην τσέπη του ένας παλαιός μου μουστερής και
εγυρίσαμε λέσχας και καφενεία· παντού άκουσα παράπονα,
γκρίνια, κατάρες. Συνηθισμένος εις τες λίρες και τα
χαρτονομίσματα, εθύμωσα όταν είδα να πουντάρουν επάνου μου
δε κάρες και ήλθα &τέρτσος& κ' εγώ δεν ηξεύρω πόσες φορές!
. . .

 — Μεγάλη η &καρρωσύνη& σου! είπεν ο λογοπαίκτης φάντες.

 — Α, εξηκολούθησεν ο ρήγας, αφού προσέβλεψε λοξώς τον
διακόψαντα, παν οι καιροί εκείνοι πού εκυλούσαν άφθονα
επάνω μας τα ναπολεόνια! Το ελληνικό χρυσάφι έφυγε όλο εις
την Ευρώπη, έγινε κανόνια, όπλα, στολαί, ναρκοβόλα, διότι
τώρα οι Έλληνες είνε αποφασισμένοι να παίξουν το μεγάλο
παιγνίδι.

 — Μα θα το παίξουν, ή απλώς έτσι &παίζουν&; ηρώτησεν ο
αδιόρθωτος φάντες.

Ο ρήγας έλαβεν ήθος αυθεντικόν και ητοιμάσθη ν' απαντήση,
αλλά την στιγμήν εκείνην ο σκουπιδιάρης ελθών διέκοψε την
συνδιάλεξιν και παραλαβών τα παιγνιόχαρτα έρριψεν αυτά εις
το κάρρον.

     (1886)



ΝΟΟΜΑΝΤΕΙΑ



Από τινος μεγάλην μου έχουν προξενήσει αίσθησιν αι νεώτεραι
ανακαλύψεις της επιστήμης, νυχθημερόν δε καταγίνομαι
προσπαθών να εμβαθύνω εις αυτάς. Διότι, δεν το λέγω διά να
καυχηθώ, αλλ' είνε αληθές ότι είμαι άνθρωπος πολύ φιλομαθής
και πολύ περίεργος, δεν δύναμαι δε να εύρω ανάπαυσιν, εάν
δεν ανακαλύψω πρότερον την εξήγησιν φαινομένου τινός
ελκύοντος την προσοχήν μου. Παρηκολούθησα επισταμένως
πάντας τους μέχρι τούδε αναφανέντας επιστημονικούς συρμούς.
Ότε ήτο π. χ. προ δύο ετών η μανία των κινουμένων τραπεζών,
κατέβαλον ατρύτους [7] κόπους περιερχόμενος τας ενταύθα
Τραπέζας όπως συνάψω μικρόν τι δάνειον, οφείλω δε να
ομολογήσω ότι οι κόποι μου απέβησαν μάταιοι, επειδή καμμία
Τράπεζα δεν εκινήθη . . . εις οίκτον υπέρ εμού. Έπειτα ήλθε
το ζήτημα του υπνωτισμού και τόσον επεδόθην εις αυτό, μετά
τόσου ζήλου επελήφθην της εξετάσεώς του, ώστε κατήντησε να
κοιμώμαι είκοσιδύο ώρας το ημερονύκτιον αναγινώσκων τας
περί αυτού γραφομένας διαφόρους πραγματείας. Τώρα δε μετά
την αθρόαν άφιξιν των νοομάντεων, ότε ο Σασσανιών
καταδιώκει τον Μπίσοπ και ο Μπίσοπ καταδιώκει τους θεατάς,
το πνεύμα μου αδιακόπως καταδιώκει και αυτό μίαν ιδέαν,
δηλαδή τίνι τρόπω να γίνω κ' εγώ νοομάντις.

Τα πάντα κατορθούνται διά της υπομονής και της επιμονής,
χάρις δε εις τους πολλούς κόπους και την επιμονήν μου
κατώρθωσα τω όντι να φθάσω εις ευάρεστα αποτελέσματα, ως
αποδεικνύεται εκ των εξής πειραμάτων, άτινα λαμβάνω την
τιμήν να εκθέσω εις τους ευμενείς αναγνώστας μου.

Και εν τούτοις ηδυνήθην ν' ανεύρω αντικείμενον, και μάλιστα
βελόνην, κρυμμένην Κύριος οίδε προ πόσου χρόνου εις μέρος
όπου ουδέ κατά διάνοιαν υπώπτευον. Επί τρεις συνεχείς
μήνας, μόλις κατεκλινόμην ησθανόμην οδυνηρόν νυγμόν εις . .
. τας κάτω χώρας του σώματός μου. Την ενενηκοστήν πρώτην
ημέραν απεφάσισα ανάψας το κηρίον να εξετάσω την κλίνην και
μετά λεπτομερή έρευναν κατώρθωσα ν' ανακαλύψω βελόνην
εμπηγμένην εντός του στρώματος.

Δεύτερον πείραμα σπουδαιότερον. Ανεύρεσις αγνώστου
ημερομηνίας. Πρό τινος καιρού εισήλθε πρωίαν τινά εις το
δωμάτιόν μου η αξιοτίμος κυρά-Ζαφείρω, η οικοδέσποινά μου,
ής την περιγραφήν αναβάλλω, λέγων μόνον ότι, αν εξηρτάτο
από το θέλημά της, ο βίος μου θα συνετέμνετο κατά τα
εικοσιεννέα αυτού τριακοστά· τόσον φλογεράν επιθυμίαν έχει
ν' ανατέλλη καθ' εκάστην, ει δυνατόν, η πρώτη του μηνός.

 — Ξέρετε τι μέρα έχομε σήμερα; μου είπε με ύφος βλοσυρόν.

Δεν εγίνωσκον ποσώς. Σημειωτέον ότι έχω την συνήθειαν εντός
του δωματίου μου να μη αφήνω ούτε ημερολόγια, ούτε
ημεροδείκτας, ούτε άλλα παρόμοια ενοχλητικά αντικείμενα
υπενθυμίζοντα ανεκπληρώτους υποχρεώσεις. Αλλ' εκ του τρόπου
της εμάντευσα αμέσως την ημερομηνίαν:

 — Έχομεν πρώτην του μηνός, της είπον αδιστάκτως.

 — Καλύτερα οπού το γνωρίζεις, απήντησε και απήλθεν
υπερηφάνως.

Αλλά θαυμασιώτατον πάντων ήτο το τρίτον πείραμα.

Εκεί παρά την Νέαν Αγοράν συνήντησα λίαν πρωί ένα γείτονά
μου, μεθ' ού προ ημερών συνεζήτουν, εκμυστηρευμένος εις
αυτόν τας εις την νοομαντείαν καθημερινάς προόδους μου.
Εκράτει εις την χείρα του τεμάχιον ευμέγεθες χονδρού ιχθύος
και δέσμην σκόρδων. Χωρίς να χάσω καιρόν ήρχισα μετ' αυτού
την συνήθη συνομιλίαν και επειδή αυτός προέβαλλε μερικούς
δισταγμούς και αντιρρήσεις, του είπα αλαζονικώς:

 — Πολύ καλά! διά να σε πείσω ιδού, δύναμαι να σου είπω
τώρα, αυτήν την στιγμήν, τι διανοείσαι να πράξης σήμερον.

 — Λέγε, μου απήντησεν εκείνος προκλητικώς.

Λαμβάνων τότε εγώ επίσημον και εμπνευσμένον ήθος του είπα:

 — Διανοείσαι να φάγης ψάρι μαγιάτικο σκορδαλιά! . . .

Τόσην έκπληξιν ενεποίησεν εις αυτόν η μαντεία μου, ώστε,
αφού έμεινεν ακίνητος επί αρκετάς στιγμάς, εξέτεινε τους
βραχίονας και μ' ενηγκαλίσθη, ησθάνθην δ' επί της μιας μου
παρειάς την επαφήν του ιχθύος και επί της ετέρας την επαφήν
των σκόρδων.

 — Είσαι μέγας! ανέκραξε και ετράπη δρομαίως εις φυγήν.

Ενθαρρυνθείς μετά τους τοιούτους θριάμβους απεφάσισα να
μεταβώ απ' ευθείας προς τον κ. Μπίσοπ, διά να πεισθώ κατά
πόσον είνε αυτός υπέρτερος εν τη τέχνη ταύτη.

 — Κύριε, του είπα άμα εισελθών, ήκουσα ότι είσθε ικανός ν'
ανευρίσκετε πράγματα κρυμμένα ή χαμένα. Έχασα χθες το
εσπέρας μίαν παρτίδα σκαμπίλι εις το καφενείον. Ημπορείτε
να την ανεύρετε;

Ο κ. Μπίσοπ με ητένισεν απορών:

 — Ηξεύρω τι διανοείσθε, εξηκολούθησα αταράχως, διότι και
εγώ είμαι νοομάντις· διανοείσθε ν' ανεύρετε αυτό το
σκαμπίλι και να μου το δώσετε κατά πρόσωπον· αλλά προσέξατε
να μη το πράξετε, διότι θα σας κάμω να φύγετε από την
&μπίσοπ . . . πόρτα!&

 — Κύριε, μου απήντησεν οργίλος ο βρεττανός νοομάντις,
έχασα πλέον την υπομονήν μου . . .

 — Προσπαθήσατε ν' ανεύρετε και αυτήν, του είπα ψυχρώς·
κάπου εδώ μέσα θα είνε . . .

Ο κ. Μπίσοπ ηρεύνησε τω όντι εντός της αιθούσης, αλλ' αντί
της υπομονής εύρε χονδράν ράβδον εις μίαν γωνίαν.

 — Ράβδος εν γωνία, άρα θα μου τες βρέξη! . . . ασκέφθην.
Και ούτω χάρις εις την μαντικήν μου δύναμιν εννοήσας τον
σκοπόν του, κατήλθον κατεσπευσμένως την κλίμακα και εξήλθον
σώος.

     (1886)



ΣΤΟΜΑΧΟΣ ΚΑΙ ΕΦΗΜΕΡΙΔΕΣ



Ω! αι εφημερίδες! . . . ω, αύται αι εφημερίδες και μάλιστα
αι νεωστί εκδιδόμεναι και προθυμοποιούμεναι να φανούν με
πάντα τρόπον χρήσιμοι εις το δημόσιον! . . . Είνε
ανυπολόγιστος η ωφέλεια η γινομένη παρ' αυτών εις το
ανθρώπινον γένος και αγνοώ τη αληθεία τι ωφέλησε
περισσότερον τους θνητούς, αι εφημερίδες ή η εκριζοντυλίνη
από της εποχής της εφευρέσεως αμφοτέρων. Κρίνατε.

Ο φίλος μου κ. Ματθαίος Ψωμοτύρης είνε μαθητευόμενος ράπτου
ιερών ενδυμάτων, διορθωτής μύλων του καφέ, αντιγραφεύς
εκκλησιαστικής μουσικής κλπ., έχει δηλαδή επαγγέλματα
ευυπόληπτα μεν βεβαίως, αλλά μη αποφέροντα εισόδημα
μεγαλύτερον από τα του πρωτοτύπου εκείνου Παρισινού, όστις
ερωτηθείς εις το πλημμελειοδικείον περί του επαγγέλματός
του, απήντησεν αγερώχως ότι πωλεί καπνισμένας υέλους διά
τους θέλοντας να παρατηρήσουν τον δίσκον του ηλίου, όταν
συμβαίνη ηλιακή έκλειψις. Εις τας ώρας της σχόλης του, τας
επί των μύλων μηχανικάς γνώσεις του χρησιμοποιεί αξιεπαίνως
καταγινόμενος εις την μελέτην της εφευρέσεως του πηδαλίου
του αεροστάτου, κηδόμενος της ευημερίας του ανθρωπίνου
γένους, υπέρ του πολλαπλασιασμού του οποίου κατά το ενόν
[8] εμόχθησε, τεκνοποιήσας και κεκτημένος από της νομίμου
αυτού συζύγου κυράς Κονδύλως τέκνα έξ. Ο αγαθός κ.
Ψωμοτύρης είνε ευτυχής, οσάκις δύναται να παρέχη εις την
πολυάριθμον αυτού τεκνογονίαν προς βρώσιν το πολυθέλγητρον
αυτού επώνυμον· τούτο όμως δεν τον εμποδίζει από του να
σταματά διερχόμενος προ των μαγειρείων των μεγάρων πλουσίων
τινών και οσφραινόμενος την κνίσσαν ν' ανακράζη απορών
διατί ο Πανάγαθος Θεός δεν αφήρει εν τη προνοία Του την
αίσθησιν της γεύσεως και της οσφρήσεως από ανθρώπους
καταδεδικασμένους ως αυτός να φέρωσι διαρκώς το ίδιον
επώνυμον εντός του στομάχου.

Αλλ' όμως προχθές εξυπνήσας ο κ. Ψωμοτύρης και εξοδεύσας
μίαν πεντάραν προς αγοράν μιας των πρωινών εφημερίδων,
ελαττώνων ούτω το προωρισμένον διά την υλικήν τροφήν
κεφάλαιον, αλλ' επαυξάνων την διανοητικήν τροφήν, ανέγνωσεν
αυτήν από άκρου εις άκρον και φθάσας περί το τέλος
εσκίρτησε περιχαρής και έκραξεν αμέσως την σύζυγόν του.

 — Κονδύλω, της είπεν, άκουσε, σε παρακαλώ.

Και ήρχισε να της αναγινώσκη το εις έν των φύλλων του &ΙΘ'
Αιώνος& περιεχόμενον ημερήσιον γεύμα. «Σούπα ζωμού ιχθύος
με αυγολέμονον, βραστός ιχθύς, όρνιθα ψητή, κοκκινογούλια
βραστά σαλάτα, φράουλαι με ζωμόν πορτοκαλίου και ζάκχαριν».

Η κυρά Κονδύλω ήκουεν εκπεπληγμένη, αλλ' ο σύζυγός της
απτόητος επεράτωσε τον κατάλογον των φαγητών και έπειτα
είπε:

 — Πρόσεξε! εδώ είνε το σπουδαιότερον· η κατασκευή της
ψητής όρνιθος: «Γέμισε την όρνιθα με το σηκώτι της,
μαϊδανόν, κρομμυδάκια, δύο κρόκους αυγών, άλας και πιπέρι
(όλα ταύτα κοπανισμένα ομού). Ράψε την και βάλε την εις
αγγείον να τηγανισθή με βούτυρον επί τινα λεπτά της ώρας·
έπειτα βάλε την εις την σούβλαν, σκεπασμένην με φέτας
χοιρομηρίου και τεμάχια μικρά ψωμίου και διπλωμένην εις
χαρτίον· άφες την να ψηθή με ολίγην φωτίαν και παρουσίασε
την εις την τράπεζαν με τα τεμάχια του ψωμίου περί το
πινάκιον».

Εκατάλαβες; εξηκολούθησεν ο κ. Ψωμοτύρης διπλώνων την
εφημερίδα· θα πάρης την όρνιθα και έπειτα θα την κοπανίσης
μαζί με το σηκώτι του μαϊδανού· θα πάρης δύο αυγά, θα τα
ράψης, θα διπλώσης την σούβλαν με φέτας χοιρομηρίου και θα
την βάλης εις το τραπέζι. Εκατάλαβες;

Οι οφθαλμοί της κυράς Κονδύλως είχον λάβει τερατώδεις
διαστάσεις διαστελλόμενοι εκ της εκπλήξεως. Ηθέλησε να
προβάλη αντιρρήσεις τινάς εις την μαγειρικήν ευφράδειαν του
συζύγου της· αλλ' ούτος δι' αγερώχου ηγεμονικού κινήματος
την απέτρεψε, δεικνύων τεμάχιά τινα μηχανής μύλου του καφέ
επί της τραπέζης, άτινα επρόκειτο να συναρμολογήση,
επαναλαμβάνων το του Αρχιμήδους ηλλοιωμένον καταλλήλως διά
την περίστασιν και αναβοών:

 — Μη μου τους μύλους τάραττε!

Μετά την εργασίαν ο κ. Ψωμοτύρης εξήλθε και ότε περί την
μεσημβρίαν επέστρεψεν εις την κατοικίαν του, έρριψε
διερχόμενος βλέμμα περιφρονήσεως προς το μαγειρείον του
πλουσίου, εξ ού συνήθως εξήρχετο η τόσον σκανδαλίζουσα
αυτόν κνίσσα. Η πολυάριθμος τεκνογονία του ανέμενε πειναλέα
παρά την τράπεζαν, εστρωμένην μεν, αλλά χωρίς να είνε
παρατεθειμένον επ' αυτής κανέν φαγητόν. Ο κ. Ψωμοτύρης
καθεζόμενος μεγαλοπρεπώς εν τω μέσω είπε μετ' επισημότητος
προς την σύζυγόν του:

 — Γυναίκα, φέρε να φάμε!

Τα όμματα της κυράς Κονδύλως ήρχισαν πάλιν να λαμβάνουν
διαστάσεις τρομακτικάς, μεγεθυνόμενα ως φανοί ατμαμάξης.

 — Δεν μου λες, επέτυχε καλά η όρνιθα η ψητή; εξηκολούθησεν
αταράχως ο κ. Ματθαίος.

Αστραπαί τινες οργής εφάνησαν εις τα όμματα της άγαν
υπομονητικής οικοδεσποίνης.

 — Για να σου πω. . . . είπεν επί τέλους προς τον σύζυγόν
της. Τι κοροϊδείες είνε αυτές που μας κάνεις; . . . Έφερες
φαγί για να φάμε; . . . Τι όρνιθα και ξεόρνιθα κάθεσαι και
μου λες;

 — Μα, γυναίκα, παρετήρησεν ο κ. Ψωμοτύρης, δεν σου διάβασα
το πρωί την εφημερίδα;

 — Αι! . . .

 — Δεν είδες ποίον πρέπει να είνε το γεύμα και πώς το
φτιάνουν;

 — Ξεύρω καλύτερα από την εφημερίδα εγώ να τα φτιάσω· μα
μήπως η εφημερίδα μας κάνει πεσκέσι όλ' αυτά πού
παραγγέλνει, ή μας δίνει τους παράδες να τα ψωνίσωμε; . . .

Η βαθεία αύτη παρατήρησις της κυράς Κονδύλως ήτο τόσον
ορθή, ώστε ο κ. Ψωμοτύρης έμεινεν άναυδος. Εξήγαγε μετά
λύπης το φύλλον της εφημερίδος εκ του θυλακίου του, το
έσχισε μετά πείσματος, εγερθείς δε μετέβη εις το άντικρυ
παντοπωλείον, επρομηθεύθη τα τρόφιμα των οποίων την
αναλλοίωτον κατανάλωσιν καθ' εκάστην του επέβαλλεν ο
προορισμός του επωνύμου του και ωρκίσθη να μη αναγνώση
πλέον εφημερίδας, αίτινες δημοσιεύουν καθημερινά γεύματα.

     (1886)



Η ΜΕΛΑΙΝΑ ΝΥΞ
Ή
ΑΙ ΦΡΙΚΑΛΕΑΙ ΠΕΡΙΠΕΤΕΙΑ1 ΕΝΟΣ ΑΠΟΡΟΥ ΝΕΟΥ
ΚΑΙ ΤΟΥ ΣΥΝΤΡΟΦΟΥ ΑΥΤΟΥ

ΜΥΘΙΣΤΟΡΗΜΑ


ΚΕΦΑΛΑΙΟΝ Α'.

Το έγκλημα.


Ήτο νυξ της 36 Φεβρουαρίου του 188 . . .

Το έτος ήτο έκτακτον καθ' όλα· ο Φεβρουάριος οργισθείς επί
τέλους διότι επί απειράριθμα έτη ηδικείτο, επί αθεμίτω
ωφελεία των λοιπών συναδέλφων του, απεφάσισε μόλις ήλθεν η
σειρά του, να εξακολουθήση επί αρκετόν χρόνον κυριαρχών
βιαίως, και μολονότι είχε παρέλθει η τριακοστή έκτη από της
ενάρξεώς του ημέρα, δεν εννόει κατ' ουδένα τρόπον να λήξη.
Άλλως τε πλείσται όσαι δεινότεραι συμφοραί είχον ενσκήψει

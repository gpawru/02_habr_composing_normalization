ÚVOD Velká doba žádá velké lidi. Jsou nepoznaní hrdinové, skromní, bez slávy a
historie Napoleona. Rozbor jejich povahy zastínil by slávu Alexandra
Macedonského. Dnes můžete potkat v pražských ulicích ošumělého muže, který sám
ani neví, co vlastně znamená v historii nové velké doby. Jde skromně svou
cestou, neobtěžuje nikoho, a není též obtěžován žurnalisty, kteří by ho prosili
o interview. Kdybyste se ho otázali, jak se jmenuje, odpověděl by vám prostince
a skromně: „Já jsem Švejk…“ A tento tichý, skromný, ošumělý muž jest opravdu ten
starý dobrý voják Švejk, hrdinný, statečný, který kdysi za Rakouska byl v ústech
všech občanů Českého království a jehož sláva nezapadne ani v republice. Mám
velice rád tohoto dobrého vojáka Švejka, a podávaje jeho osudy za světové války,
jsem přesvědčen, že vy všichni budete sympatizovat s tím skromným, nepoznaným
hrdinou. On nezapálil chrám bohyně v Efesu, jako to udělal ten hlupák
Herostrates, aby se dostal do novin a školních čítanek. A to stačí. Autor Díl
první: V ZÁZEMÍ ZASÁHNUTÍ DOBRÉHO VOJÁKA ŠVEJKA DO SVĚTOVÉ VÁLKY "Tak nám zabili
Ferdinanda," řekla posluhovačka panu Švejkovi, který opustiv před léty vojenskou
službu, když byl definitivně prohlášen vojenskou lékařskou komisí za blba, živil
se prodejem psů, ošklivých nečistokrevných oblud, kterým padělal rodokmeny."
Kromě tohoto zaměstnání byl stižen revmatismem a mazal si právě kolena
opodeldokem. "Kerýho Ferdinanda, paní Müllerová?" otázal se Švejk, nepřestávaje
si masírovat kolena, "já znám dva Ferdinandy. Jednoho, ten je sluhou u drogisty
Průši a vypil mu tam jednou omylem láhev nějakého mazání na vlasy, a potom znám
ještě Ferdinanda Kokošku, co sbírá ty psí hovínka. Vobou není žádná škoda."
"Ale, milostpane, pana arcivévodu Ferdinanda, toho z Konopiště, toho tlustýho,
nábožnýho." "Ježíšmarjá," vykřikl Švejk, "to je dobrý. A kde se mu to, panu
arcivévodovi, stalo?" "Práskli ho v Sarajevu, milostpane, z revolveru, vědí. Jel
tam s tou svou arcikněžnou v automobilu." "Tak se podívejme, paní Müllerová, v
automobilu." "Jó, takovej pán si to může dovolit, a ani si nepomyslí, jak taková
jízda automobilem může nešťastně skončit. A v Sarajevu k tomu, to je v Bosně,
paní Müllerová. To udělali asi Turci. My holt jsme jim tu Bosnu a Hercegovinu
neměli brát. Tak vida, paní Müllerová. On je tedy pan arcivévoda už na pravdě
boží. Trápil se dlouho?" "Pan arcivévoda byl hned hotovej, milostpane. To vědí,
že s revolverem nejsou žádný hračky. Nedávno taky si hrál jeden pán u nás v
Nuslích s revolverem a postřílel celou rodinu i domovníka, kterej se šel
podívat, kdo to tam střílí ve třetím poschodí." "Někerej revolver, paní
Müllerová, vám nedá ránu, kdybyste se zbláznili. Takovejch systémů je moc. Ale
na pana arcivévodu si koupili jistě něco lepšího, a taky bych se chtěl vsadit,
paní Müllerová, že ten člověk, co mu to udělal, se na to pěkně voblík. To vědí,
střílet pana arcivévodu, to je moc těžká práce. To není, jako když pytlák střílí
hajnýho. Tady jde vo to, jak se k němu dostat, na takovýho pána nesmíte jít v
nějakých hadrech. To musíte jít v cylindru, aby vás nesebral dřív pojicajt."
"Vono prej jich bylo víc, milostpane." "To se samo sebou rozumí, paní
Müllerová," řekl Švejk, konče masírování kolen, "kdybyste chtěla zabít pana
arcivévodu, nebo císaře pána, tak byste se jistě s někým poradila. Víc lidí má
víc rozumu. Ten poradí to, ten vono, a pak se dílo podaří, jak je to v tej naší
hymně. Hlavní věcí je vyčíhat na ten moment, až takovej pán jde kolem. Jako,
jestli se pamatujou na toho pana Luccheniho, co probod naši nebožku Alžbětu tím
pilníkem. Procházel se s ní. Pak věřte někomu; vod tý doby žádná císařovna
nechodí na procházky. A vono to čeká ještě moc osob. A uvidějí, paní Müllerová,
že se dostanou i na toho cara a carevnu, a může být, nedej pánbůh, i na císaře
pána, když už to začli s jeho strýcem. Von má, starej pán moc nepřátel. Ještě
víc než ten Ferdinand. Jako nedávno povídal jeden pán v hospodě, že přijde čas,
že ty clsařové budou kapat jeden za druhým a že již ani státní návladnictví
nepomůže. Pan neměl na útratu a hostinský ho musel dát sebrat. A von mu dal
facku a strážníkovi dvě. Pak ho odvezli v košatince, aby se vzpamatoval. Jó,
paní Müllerová, dnes se dějou věci. To je zas ztráta pro Rakousko. Když jsem byl
na vojně, tak tam jeden infanterista zastřelil hejtmana. Naládoval flintu a šel
do kanceláře. Tam mu řekli, že tam nemá co dělat, ale on pořád vedl svou, že
musí s panem hejtmanem mluvit. Ten hejtman vyšel ven a hned mu napařil
kasárníka.Von vzal flintu a bouch ho přímo do srdce. Kulka vyletěla panu
hejtmanovi ze zad a ještě udělala škodu v kanceláři. Rozbila flašku inkoustu a
ten polil úřední akta." "A co se stalo s tím vojákem?" otázala se po chvíli paní
Müllerová, když se Švejk oblékal. "Voběsil se na kšandě," řekl Švejk, čistě si
tvrdý klobouk. "A ta kšanda nebyla ani jeho. Tu si vypůjčil od profousa, že prý
mu padají kalhoty. Měl čekat, až ho zastřelejí? To vědí, paní Müllerová, že v
takový situaci jde každému hlava kolem. Profousa za to degradovali a dali mu
šest měsíců. Ale von si je nevodseděl. Utek do Švejcar a dneska tam dělá
kazatele ňáký církve. Dneska je málo poctivců, paní Müllerová. Já si
představuji, že se pan arcivévoda Ferdinand také v tom Sarajevu zmejlil v tom
člověkovi, co ho střelil. Viděl nějakého pána a myslil si: To je nějakej
pořádnej člověk, když mně volá slávu. A zatím ho ten pán bouch. Dal mu jednu
nebo několik?" "Noviny píšou, milostpane, že pan arcivévoda byl jako řešeto.
Vystřílel do něho všechny patrony." "To jde náramně rychle, paní Müllerová,
strašně rychle. Já bych sil na takovou věc koupil brovnink. Vypadá to jako
hračka, ale můžete s tím za dvě minuty postřílet dvacet arcivévodů, hubenejch
nebo tlustejch. Ačkoliv, mezi námi řečeno, paní Müllerová, že do tlustýho pana
arcivévody se trefíte jistějc než do hubenýho. Jestli se pamatujou, jak tenkrát
v Portugalsku si postříleli toho svýho krále. Byl taky takovej tlustej. To víte,
že král nebude hubenej. Já tedy teď jdu do hospody U kalicha, a kdyby sem někdo
přišel pro toho ratlíka, na kterýho jsem vzal zálohu, tak mu řeknou, že ho mám
ve svém psinci na venkově, že jsem mu nedávno kupíroval uši a že se teď nesmí
převážet, dokud se mu uši nezahojí, aby mu nenastydly. Klíč dají k domovnici. V
hospodě U kalich seděl jen jeden host. Byl to civilní strážník Bretschneider,
stojící ve službách státní policie. Hostinský Palivec myl tácky a Bretschneider
se marně snažil navázat s nílm vážný rozhovor. Palivec byl známý sprosťák, každé
jeho druhé slovo byla zadnice nebo hovno. Přitom byl ale sečtělý a upozorňoval
každého, aby si přečetl, co napsal o posledním předmětě Victor Hugo, když líčil
poslední odpověď staré gardy Napoleonovy Angličanům v bitvě u Waterloo. "To máme
pěkné léto," navazoval Bretschneider svůj vážný rozhovor. "Stojí to všechno za
hovno," odpověděl Palivec, ukládaje tácky do skleníku. "Ty nám to pěkně v tom
Sarajevu vyvedli," se slabou nadějí ozval se Bretschneider. "V jakým Sarajevu?"
otázal se Palivec, "v tej nuselskej vinárně? Tam se perou každej den, to vědí,
Nusle." "V bosenském Sarajevu, pane hostinský. Zastřelili tam pana arcivévodu
Ferdinanda. Co tomu říkáte?" "Já se do takových věcí nepletu, s tím ať mně
každej políbí prdel," odpověděl slušně pan Palivec, zapaluje si dýmku, "dneska
se do toho míchat, to by mohlo každému člověkovi zlomit vaz. Já jsem živnostník,
když někdo přijde a dá si pivo, tak mu ho natočím. Ale nějaký Sarajevo, politika
nebo nebožtík arcivévoda, to pro nás nic není, z toho nic nekouká než Pankrác."
Bretschneider umlkl a díval se zklamaně po pusté hospodě. "Tady kdysi visel
obraz císaře pána," ozval se opět po chvíli, "právě tam, kde teď visí zrcadlo."
"Jó, to mají pravdu," odpověděl pan Palivec, "visel tam a sraly na něj mouchy,
tak jsem ho dal na půdu. To víte, ještě by si někdo mohl dovolit nějakou
poznámku a mohly by být z toho nepříjemnosti. Copak to potřebuju?" "V tom
Sarajevu muselo to být asi ošklivý, pane hostinský." Na tuto záludně přímou
otázku odpověděl pan Palivec neobyčejně opatrně: "V tuhle dobu bývá v Bosně a
Hercegovině strašný horko. Když jsem tam sloužil, tak museli dávat našemu
obrlajtnantovi led na hlavu." "U kterého pluku jste sloužil, pane hostinský?"
"Na takovou maličkost se nepamatuju, já jsem se nikdy o takovou hovadinu
nezajímal a nikdy jsem nebyl na to zvědavej," odpověděl pan Palivec, "přílišná
zvědavost škodí." Civilní strážník Bretschneider definitivně umlkl a jeho
zachmuřený výraz se zlepšil teprve příchodem Švejka, který, vstoupiv do hospody,
poručil si černé pivo s touto poznámkou: "Ve Vídni dneska taky mají smutek."
Bretschneidrovy oči zasvítily plnou nadějí , řekl stručně: "Na Konopišti je
deset černých práporů." "Má jich tam být dvanáct," řekl Švejk, když se napil.
"Proč myslíte dvanáct?" otázal se Bretschneider. "Aby to šlo do počtu, do tuctu,
to se dá lepší počítat a na tucty to vždycky přijde lacinějc," odpověděl Švejk.
Panovalo ticho, které přerušil sám Švejk povzdechem: "Tak už tam je na pravdě
boží, dej mu pánbůh věčnou slávu. Ani se nedočkal, až bude císařem. Když já jsem
sloužil na vojně, tak jeden generál spadl s koně a zabil se docela klidně.
Chtěli mu pomoct zas na koně, vysadit ho, a divějí se, že je úplně mrtvej. A měl
taky avancírovat na feldmaršálka. Stalo se to při přehlídce vojska. Tyhle
přehlídky nikdy nevedou k dobrýmu. V Sarajevě taky byla nějaká přehlídka. Jednou
se pamatuji, že mně scházelo při takové přehlídce dvacet knoflíků u mundúru a že
mě zavřeli za to na čtrnáct dní do ajnclíku a dva dni jsem ležel jako lazar,
svázanej do kozelce. Ale disciplína na vojně musí být, jinak by si nikdo nedělal
z ničeho nic. Náš obrlajtnant Makovec, ten nám vždy říkal: ,Disciplína, vy kluci
pitomí, musí bejt, jinak byste lezli jako vopice po stromech, ale vojna z vás
udělá lidi, vy blbouni pitomí.' A není to pravda? Představte si park, řekněme na
Karláku, a na každým stromě jeden voják bez disciplíny. Z toho jsem vždycky měl
největší strach." "V tom Sarajevu," navazoval Bretschneider, "to udělali
Srbové." "To se mýlíte," odpověděl Švejk, "udělali to Turci, kvůli Bosně a
Hercegovině." A Švejk vyložil svůj názor na mezinárodní politiku Rakouska na
Balkáně. Turci to prohráli v roce 1912 se Srbskem, Bulharskem a Řeckem. Chtěli,
aby jim Rakousko pomohlo, a když se to nestalo, střelili Ferdinanda. "Máš rád
Turky?" obrátil se Švejk na hostinského Palivce, "máš rád ty pohanský psy? Viď
že nemáš." "Host jako host," řekl Palivec, "třebas Turek. Pro nás živnostníky
neplatí žádná politika. Zaplať si pivo a seď v hospodě a žvaň si, co chceš. To
je moje zásada. Jestli to tomu našemu Ferdinandovi udělal Srb nebo Turek,
katolík nebo mohamedán, anarchista nebo mladočech, mně je to všechno jedno."?"
"Dobře, pane hostinský," ozval se Bretschneider, který opět pozbýval naděje, že
z těch dvou se dá někdo chytit, "ale připustíte, že je to velká ztráta pro
Rakousko." Místo hostinského odpověděl Švejk: "Ztráta to je, to se nedá upřít.
Hrozná ztráta. Von se Ferdinand nedá nahradit nějakým pitomou. Von měl bejt
jenom ještě tlustější." "Jak to myslíte?" ožil Bretschneider. "Jak to myslím?"
odvětil spokojeně Švejk. "Docela jenom takhle. Kdyby byl bejval tlustější, tak
by ho jistě už dřív ranila mrtvice, když honil ty báby na Konopišti, když tam v
jeho revíru sbíraly roští a houby, a nemusel zemřít takovou hanebnou smrtí. Když
to povážím, strýc císaře pána, a voni ho zastřelejí. Vždyť je to ostuda, jsou
toho plný noviny. U nás před léty v Budějovicích probodli na trhu v nějaké
takové malé hádce jednoho obchodníka s dobytkem, nějakého Břetislava Ludvíka.
Ten měl syna Bohuslava, a kam přišel prodávat prasata, nikdo od něho nic
nekoupil a každý říkal: ,To je syn toho probodnutýho, to bude asi také pěknej
lump.' Musel skočit v Krumlově z toho mostu do Vltavy a museli ho vytáhnout,
museli ho křísit, museli z něho pumpovat vodu a von jim musel skonat v náručí
lékaře, když mu dal nějakou injekci." "Vy ale máte divná přirovnání," řekl
Bretschneider významně, "mluvíte napřed o Ferdinandovi a potom o obchodníku s
dobytkem." "Ale nemám," hájil se Švejk, "bůh mě chraň, abych já chtěl někoho k
někomu přirovnávat. Pan hostinský mne zná. Viď že jsem nikdy nikoho k někomu
nepřirovnával? Já bych jenom nechtěl být v kůži té vdovy po arcivévodovi. Co teď
bude dělat? Děti jsou sirotkové, panství v Konopišti bez pána. A vdávat se zas
za nějakého nového arcivévodu? Co z toho má? Pojede s ním zas do Sarajeva, a
bude vdovou podruhé. To byl ve Zlivi u Hluboké před léty jeden hajný, měl takové
ošklivé jméno Pinďour. Zastřelili ho pytláci a zůstala po něm vdova s dvěma
dítkami a vzala si za rok opět hajného, Pepíka Šavlovic z Mydlovar. A zastřelili
jí ho taky. Pak se vdala potřetí a vzala si zas hajného a povídá : ,Do třetice
všeho dobrého. Jestli ted se to nepodaří, tak už nevím, co udělám.' To se ví,
žejí ho zas zastřelili, a to už měla s těmi hajnými šest dětí dohromady. Byla až
v kanceláři knížete pána na Hluboké a stěžovala si, že má s těmi hajnými
trápení. Tak jí odporučili porybnýho Jareše z ražické bašty. A co byste řekli,
utopili jí ho při lovení rybníka, a měla s ním dvě děti. Pak si vzala nunváře z
Vodňan, a ten ji jednou v noci klepl sekyrou a šel se dobrovolně udat. Když ho
potom u krajského soudu v Písku věšeli, ukousl knězi nos a řekl, že vůbec ničeho
nelituje, a také řekl ještě něco hodně ošklivého o císaři pánovi." "A nevíte, co
o něm řekl?" otázal se hlasem plným naděje Bretschneider. "To vám říct nemohu,
poněvadž se to nikdo neodvážil opakovat. Ale bylo to prý tak něco strašlivýho a
hrozný, že jeden rada od soudu, který byl při tom, sc z toho zbláznil a ještě
dodnes ho drží v izolaci, aby to nevyšlo najevo. To nebyla jenom obyčejná urážka
císaře pána, jaká se dělá ve vožralství." "A jaké urážky císaře pána se dělají
ve vožralství?" otázal se Bretschneider. "Prosím vás, pánové, obraťte list,"
ozval se hostinský Palivec, "víte, já to nemám rád. Leccos se kecne a pak to
člověka mrzí." "Jaké urážky císaře pána se dělají ve vožralství?" opakoval
Švejk. "Všelijaké. Vopijte se, dejte si zahrát rakouskou hymnu a uvidíte, co
začnete mluvit. Vymyslíte si toho tolik na císaře pána, že kdyby toho byla jen
polovička pravda, stačilo by to, aby měl ostudu pro celý život. Ale von si to
starej pán doopravdy nezaslouží. Vezměme si tohle. Syna Rudolfa ztratil v útlém
věku, v plné mužské síle. Manželku Alžbětu mu propíchli pilníkem, potom se mu
ztratil Jan Ort, bratra, císaře mexického, mu zastřelili v nějaké pevnosti u
nějaké zdi. Teď zas mu odstřelili strýčka na stará kolena. To aby měl člověk
železné nervy.A potom si vzpomene nějakej vožralej chlap a začne mu nadávat.
Kdyby dnes něco vypuklo, půjdu dobrovolně a budu sloužit císaři pánu až do
roztrhání těla." Švejk se napil důkladně a pokračoval: "Vy myslíte, že to císař
pán takhle nechá bejt? To ho málo znáte. Vojna s Turky musí být. Zabili jste mně
strejčka, tak tady máte přes držku. Válka jest jistá. Srbsko a Rusko nám pomůže
v té válce. Bude se to řezat." Švejk v té prorocké chvíli vypadal krásně. Jeho
prostodušná tvář, usměvavá jak měsíc v úplňku, zářila nadšením.Jemu bylo vše tak
jasné. "Může být," pokračoval v líčení budoucnosti Rakouska, "že nás v případě
války s Tureckem Němci napadnou, poněvadž Němci a Turci drží dohromady. Jsou to
takový potvory, že jim není v světě rovno. Můžeme se však spojit s Francií,
která má od jedenasedmdesátého roku spadeno na Německo. A už to půjde. Válka
bude, víc vám neřeknu." Bretschneider vstal a řekl slavnostně: "Víc nemusíte
povídat, pojďte se mnou na chodbu, tam vám něco povím." Švejk vyšel za civilním
strážníkem na chodbu, kde ho čekalo malé překvapení, když jeho soused od piva
ukázal mu orlíčka a prohlásil, že ho zatýká a ihned odvede na policejní
ředitelství. Švejk snažil se vysvětlit, že se asi ten pán mýlí, on že je úplně
nevinný, že nepronesl ani jednoho slova, které by mohlo někoho urazit.
Bretschneider mu však řekl, že se skutečně dopustil několika trestných činů,
mezi kterými hraje roli i zločin velezrády. Pak se vrátili do hospody a Švejk
řekl k panu Palivcovi: "Já mám pět piv a jeden rohlík s párkem. Teď mně dej
ještě jednu slivovici a já už musím jít, poněvadž jsem zatčenej " Bretschneider
ukázal panu Palivcovi orlíčka, chvíli se díval na pana Palivce a pak se otázal:
"Jste ženat?" "Jsem." "A může vaše manželka za vás vésti obchod po dobu vaší
nepřítomnosti?" "Může." "Tak je to v pořádku, pane hostinský," vesele řekl
Bretschneider, "zavolejte sem svou paní, předejte jí to a večer si pro vás
přijedem." "Nic si z toho nedělej," těšil ho Švejk, "já tam jdu jenom pro
velezrádu." "Ale pro co já?" zabědoval pan Palivec. "Já byl přece tak
vopatrnej." Bretschneider se usmál a vítězoslavně řekl: "Za to, že jste řekl, že
sraly mouchy na císaře pána.Oni vám už toho císaře pána vyženou z hlavy." A
Švejk opustil hospodu U kalicha v průvodu civilního strážníka, kterého, stíhaje
jeho tvář svým dobráckým úsměvem, se optal, když vyšli na ulici: "Mám slézt z
chodníku?" "Jak to?" "Já myslím, když jsem zatčenej, že nemám práva chodit po
chodníku." Když vcházeli do vrat policejního ředitelství, řekl Švejk: "Tak nám
to pěkně uteklo. Chodíte často ke Kalichu?" A zatímco vedli Švejka do přijímací
kanceláře, u Kalicha předával pan Palivec hospodu své plačící ženě, těše ji svým
zvláštním způsobem: "Neplač, neřvi, co mně mohou udělat kvůli posranýmu obrazu
císaře pána?" A tak zasáhl dobrý voják Švejk do světové války svým milým,
roztomilým způsobem. Historiky bude zajímat, že on viděl daleko do budoucnosti.
Jestli situace vyvinula se později jinak, než jak on vykládal u Kalicha, musíme
mít na zřeteli, že neměl průpravného diplomatického vzdělání. DOBRÝ VOJÁK ŠVEJK
NA POLICEJNÍM ŘEDITELSTVÍ Sarajevský atentát naplnil policejní ředitelství
četnými oběťmi. Vodili to jednoho po druhém a starý inspektor v přijímací
kanceláři říkal svým dobráckým hlasem: "Von se vám ten Ferdinand nevyplatí!"
Když Švejka zavřeli v jedné z četných komor prvého patra, Švejk našel tam
společnost šesti lidí. Pět jich sedělo kolem stolu a v rohu na kavalci seděl,
jako by sejich stranil, muž v prostředních letech. Švejk se počal vyptávat
jednoho po druhém, proč jsou zavřeni. Od těch pěti sedících u stolu dostal
takřka úplně stejnou odpověď: "Kvůli Sarajevu!" "Kvůli Ferdinandovi!" - "Kvůli
té vraždě na panu arcivévodovi!" - "Pro Ferdinanda!" - "Za to, že pana
arcivévodu odpravili v Sarajevu!" Šestý, který se těch pěti stranil, řekl, že s
nimi nechce nic mít, aby na něho nepadlo nijaké podezření, on že tu sedí jen pro
pokus loupežné vraždy na pantátovi z Holic. Švejk si sedl do společnosti
spiklenců u stolu, kteří si už podesáté vyprávěli, jak se do toho dostali.
Všechny to až najednoho stihlo buď v hospodě, ve vinárně, nebo v kavárně.
Výjimku dělal neobyčejně tlustý pán s brýlemi, s uplakanýma očima, který byl
zatčen doma ve svém bytě, poněvadž dva dny před atentátem v Sarajevu platil u
Brejšky za dva srbské studenty, techniky, útratu a detektivem Brixim byl spatřen
v jich společnosti opilý v Montmartru v Řetězové ulici, kde, jak již v protokole
potvrdil svým podpisem, též za ně platil. Na všechny otázky při předběžném
vyšetřování na policejním komisařství stereotypně kvílel: "Já mám papírnický
obchod." Načež dostával taktéž stereotypní odpověď: "To vás neomlouvá." Malý
pán, kterému se to stalo ve vinárně, byl profesorem dějepisu a vykládal
vinárníkovi dějiny různých atentátů.Byl zatčen právě v okamžiku, když končil
psychologický rozbor každého atentátu slovy: "Myšlenka atentátu jest tak
jednoduchá jako Kolumbovo vejce." "Stejně jako to, že vás čeká Pankrác,"
doplniljeho výrok při výslechu policejní komisař. Třetí spiklenec byl předseda
dobročinného spolku Dobromil v Hodkovičkách. V den, kdy byl spáchán atentát,
pořádal Dobromil zahradní slavnost spojenou s koncertem. Četnický strážmistr
přišel, aby požádal účastníky, by se rozešli, že má Rakousko smutek, načež
předseda Dobromilu řekl dobrácky: "Počkají chvilku, než dohrajou Hej, Slované."
Nyní seděl tu s hlavou svěšenou a naříkal: "V srpnu máme nové volby
předsednictva, jestli nebudu doma do tý doby, tak se může stát, že mě nezvolejí.
Už jsem tím předsedou podesátý. Já tu hanbu nepřežiju." Podivně si nebožtík
Ferdinand zahrál se čtvrtým zatčeným, mužem ryzí povahy a bezvadného štítu.
Vyhýbal se celé dva dny jakékoliv rozmluvě o Ferdinandovi, až večer v kavárně
při mariáši, zabíjeje žaludského krále kulovou sedmou trumfů, řekl: "Sedum kulí
jako v Sarajevu " Pátý muž, který, jak sám řekl, že sedí "kvůli té vraždě na
panu arcivévodovi v Sarajevu", měl ještě dnes zježené vlasy a vousy hrůzou,
takže jeho hlava připomínala stájového pinče. Ten vůbec v restauraci, kde byl
zatčen, nepromluvil ani slova, ba dokonce ani nečetl noviny o zabití Ferdinanda
a seděl u stolu úplně sám, když přišel k němu nějaký pán, posadil se naproti a
řekl k němu rychle: "Četl jste to?" "Nečetl." "Víte o tom?" "Nevím." "A víte, oč
se jedná?" "Nevím, já se o to nestarám." "A přece by vás to mělo zajímat."
"Nevím, co by mne mělo zajímat? Já si vykouřím doutník, vypiji svých několik
sklenic, navečeřím se a nečtu noviny. Noviny lžou. Nač se budu rozčilovat?" "Vás
tedy nezajímá ani ta vražda v Sarajevu?" "Mne vůbec žádná vražda nezajímá, aťje
třebas v Praze, ve Vídni, v Sarajevu nebo v Londýně. Od toho jsou úřady, soudy a
policie. Jestli někdy někde někoho zabijou, dobře mu tak, proč je trouba a tak
neopatrný, že se dá zabít." To byla jeho poslední slova v této rozmluvě. Od té
doby opakoval jen hlasitě v pětiminutových přestávkách: "Já jsem nevinnej, já
jsem nevinnej " Ta slova křičel i ve vratech policejního ředitelství, ta slova
bude opakovat i při převezení k trestnímu soudu v Praze a s těmi slovy vstoupí i
do své žalářní kobky. Když vyslechl Švejk všechny ty strašné spiklenecké
historie, uznal za vhodné vysvětlit jim veškeru beznadějnost jich situace. "Je
to s námi se všemi moc špatný," začal svá slova útěchy, "to není pravda, jak vy
říkáte, že se vám, nám všem nemůže nic stát. Vod čeho máme policii než vod toho,
aby nás trestala za naše huby. Jestli je taková nebezpečná doba, že střílejí
arcivévody, tak se nikdo nesmí divit, že ho vedou na direkci. To se všechno dělá
kvůli lesku, aby měl Ferdinand reklamu před svým pohřbem.Čím víc nás tady bude,
tím to bude pro nás lepší, poněvadž nám bude veselejc. Když jsem sloužil na
vojně, byla nás někdy zavřená polovina kumpačky. A co nevinnejch lidí bejvávalo
odsouzeno. A nejen na vojně, ale i soudama.Jednou se pamatuji jedna ženská byla
odsouzena, že uškrtila svoje novorozená dvojčata. Ačkoliv se zapřísahala, že
nemohla uškrtit dvojčata, když se jí narodila jen jedna holčička, kterou se jí
podařilo uškrtit docela bez bolesti, byla odsouzena přece jen pro dvojnásobnou
vraždu. Nebo ten nevinnej cikán v Záběhlicích, co se vloupal do toho
hokynářskýho krámu na Boží hod vánoční v noci. Zapřísáh se, že se šel vohřát,
ale nic mu to nepomohlo. Jak už něco soud vezme do ruky, je zle. Ale to zle musí
bejt. Třebas všichni lidi nejsou takoví darebáci, jak se to o nich dá
předpokládat, alejak poznáš dneska toho hodnýho od toho lumpa, zejména dnes, v
takový vážný době, kdy toho Ferdinanda odpráskli. To u nás, když jsem sloužil na
vojně v Budějovicích, zastřelili v lese za cvičištěm psa panu hejtmanovi.Když se
o tom dověděl, zavolal si nás všechny, postavil a povídá, ať vystoupí každý
desátý muž. Já, samo sebou se rozumí, byl jsem taky desátý, a tak jsme stáli
habacht a ani nemrkli. Hejtman chodí kolem nás a povídá: ,Vy lumpové,
padouchové, neřádi, hyeny skvrnitý, tak bych vám chtělkvůli tomu psovi všem
napařit ajnclíka, rozsekat vás na nudle, postřílet a udělat z vás kapra
namodro.Abyste ale věděli, že vás nebudu šetřit, dávám vám všem na čtrnáct dní
kasárníka.' Tak vidíte, tenkrát se jednalo o pejska, a teď se jedná dokonce o
pana arcivévodu.A proto musí bejt hrůza, aby ten smutek stál za něco." "Já jsem
nevinnej, já jsem nevinnej," opakoval zježený muž. "Kristus Pán byl taky
nevinnej," řekl Švejk, "a taky ho ukřižovali. Nikde nikdy nikomu na nějakým
nevinným člověku nezáleželo. Maul halten und weiter dienen! - jako říkávali nám
na vojně. To je to nejlepší a nejkrásnější." Švejk si lehl na kavalec a
spokojeně usnul. Zatím přivedli nové dva. Jeden z nich byl Bosňák.Chodil po
komoře, skřípal zuby a každé jeho druhé slovo bylo: "Jebem ti dušu." Mučilo ho
pomyšlení, že se mu na policejním ředitelství ztratí jeho kočebrácký košík.
Druhý nový host byl hostinský Palivec, který zpozorovav svého známého Švejka,
vzbudil ho a hlasem plným tragiky zvolal: "Už jsem tady taky!" Švejk mu srdečně
potřásl ruku a řekl: "To jsem opravdu rád. Já jsem věděl, že ten pán bude držet
slovo, když vám říkal, že si pro vás přijdou. Taková přesnost je dobrá věc." Pan
Palivec poznamenal však, že taková přesnost stojí za hovno, a optal se Švejka
tiše, jestli ti ostatní zavření páni nejsou zloději, že by mu to mohlo jako
živnostníkovi škodit. Švejk mu vysvětlil, že všichni, až na jednoho, který je tu
pro pokus loupežné vraždy na pantátovi z Holic, patří k jich společnosti kvůli
arcivévodovi. Pan Palivec se urazil a řekl, že zde není kvůli nějakému pitomému
arcivévodovi, ale kvůli císaři pánu. A poněvadž to ostatní počalo zajímat,
vypravoval jim to, jak mouchy mu znečistily císaře pána. "Zaneřádily mně ho,
bestie," končil líčení své příhody, "a nakonec přivedly mne do kriminálu. Já to
těm mouchám neodpustím," dodal výhrůžně. Švejk šel opět spat, ale nespal dlouho,
poněvadž pro něho přišli, aby ho odvedli k výslechu. A tak, stoupaje po
schodišti do III. oddělení k výslechu, Švejk nesl svůj kříž na vrchol Golgoty,
sám ničeho nepozoruje o svém mučednictví. Spatřiv nadpis, že plivati po chodbách
se zakazuje, poprosil strážníka, aby mu dovolil plivnouti do plivátka, a záře
svou prostotou, vstoupil do kanceláře se slov y : "Dobrý večer přeju, pánové,
všem vespolek." Místo odpovědi dloubl ho někdo pod žebra a postavil před stůl,
za kterým seděl pán chladné úřední tváře s rysy zvířecké ukrutnosti, jako by byl
právě vypadl z Lombrosovy knihy O typech zločinných. Podíval se krvežíznivě na
Švejka a řekl: "Netvařte se tak blbě." "Já si nemohu pomoct," odpověděl vážně
Švejk, "já jsem byl na vojně superarbitrován pro blbost a prohlášen ouředně
zvláštní komisí za blba. Já jsem ouřední blb." Pán s typem zločince zacvakal
zuby: "To, z čeho jste obviněn a čeho jste se dopustiil, svědčí, že máte všech
pět pohromadě." A vyjmenoval nyní Švejkovi celou řadu různých zločinů, začínaje
velezrádou a konče urážkou Jeho Veličenstva a členů císařského domu. Ve středu
té skupiny skvělo se schvalování zavraždění arcivévody Ferdinanda, odkud
vycházela větev s novými zločiny, mezi kterými zářil zločin pobuřování, poněvadž
se to všechno stalo ve veřejné místnosti. "Co tomu říkáte?" vítězoslavně otázal
še pán s rysy zvířecí ukrutnosti. "Je toho hodně," odpověděl nevinně Švejk,
"všeho moc škodí." "Nu vidíte, že to uznáváte." "Já uznávám všechno, přísnost
musí bejt, bez přísnosti by se nikdo nikam nedostal. Jako když jsem sloužil na
vojně." "Držte hubu!" rozkřikl se policejní rada na Švejka, "a mluvte, až když
se vás budu na něco ptát! Rozumíte?" "Jak bych nerozuměl," řekl Švejk, "poslušně
hlásím, že rozumím a že se ve všcm, co ráčejí říct, dovedu orientýrovat." "S
kýmpak se stýkáte?" "Se svou posluhovačkou, vašnosti." "A v místních politických
kruzích nemáte nikoho známého?" "To mám, vašnosti, kupuji si odpoledníčka
Národní politiky, čubičky " "Ven!" zařval na Švejka pán se zvířecím vzezřením.
Když ho vyváděli z kanceláře, Švejk řekl: "Dobrou noc, vašnosti." Vrátiv se do
své komory, oznámil Švejk všem zatčeným, že takový výslech je legrace. "Trochu
tam na vás křičí a nakonec vás vyženou. - Dřív," pokračoval Švejk, "to bejvávalo
horší. Četl jsem kdysi jednu knihu, že obžalovaní museli chodit po rozžhaveným
železe a pít roztavené olovo, aby se poznalo, jestli je nevinnej. Nebo mu dali
nohy do španělský boty a natáhli ho na žebřík, když se nechtěl přiznat, nebo mu
pálili boky hasičskou pochodní, jako to udělali svatému Janu Nepomuckému. Ten
prej řval přitom, jako když ho na nože bere, a nepřestal, dokud ho neshodili z
Eliščina mostu v nepromokavým pytli. Takovejch případů bylo víc a ještě potom
člověka čtvrtili nebo narazili na kůl někde u Muzea. A když ho hodili jenom do
lidomorny, to se takovej člověk cítil jako znovuzrozenej. - Dnes je to legrace,
bejt zavřenej," liboval si Švejk dále, "žádný čtvrcení, žádný španělský boty,
kavalce máme, stůl máme, lavici máme, nemačkáme se jeden na druhýho, polévku
dostanem, chleba nám dají, džbán vody přinesou, záchod máme přímo pod hubou. Ve
všem je vidět pokrok. Trochu, je pravda, k výslechu je daleko, až přes tři
chodby o poschodí vejš, ale zato po chodbách čisto a živo. To vedou jednoho sem,
druhého tam, mladýho, starýho, mužskýho i ženskýho pohlaví. Máte radost, že tady
aspoň nejste sám.Každej jde spokojeně svou cestou a nemusí se obávat, že mu v
kanceláři řeknou: ,Tak jsme se poradili a zejtra budete rozčtvrcenej nebo
upálenej, podle vašeho vlastního přání.' To bylo jistě těžký rozmýšlení a já
myslím, pánové, že by mnohej z nás v takovej moment byl celej zaraženej. Jó,
dneska už se poměry zlepšily k našemu dobru." Právě dokončil obhajobu moderního
věznění občanů, když dozorce otevřel dveře a zvolal: "Švejk, obléknou se a
půjdou k výslechu." "Já se oblíknu," odpověděl Švejk, "proti tomu nic nemám, ale
já se bojím, že to bude nějaká mejlka, já už byl jednou od výslechu vyhozenej. A
potom se bojím, aby se ti vostatní páni, co jsou zde se mnou, na mne nehněvali,
že jdu já dvakrát za sebou k výslechu a voni ještě ani jednou tam teď večer
nebyli. Voni by mohli na mne žárlit." "Lezou ven a nežvanějí," byla odpověď na
gentlemanský projev Švejkův. Švejk se opět ocitl před pánem zločinného typu,
který beze všech úvodů se ho zeptal tvrdě a neodvratně: "Přiznáváte se ke
všemu?" Švejk upřel své dobré modré oči na neúprosného člověka a řekl měkce:
"Jestli si přejou, vašnosti, abych se přiznal, tak se přiznám, mně to nemůže
škodit. Jestli ale řeknou: ,Švejku, nepřiznávejte se k ničemu,' budu se
vykrucovat do roztrhání těla." Přísný pán psal něco na aktech, a podávaje
Švejkovi péro, vyzval ho, aby to podepsal. A Švejk podepsal udání
Bretschneidrovo i tento dodatek: Vše výše ukázaná obvinění proti mně zakládají
se na pravdě. Josef Švejk Když podepsal, obrátil se k přísnému pánovi: "Mám
ještě něco podepsat? Nebo mám přijít až ráno?" "Ráno vás odvezou k trestnímu
soudu," dostal za odpověď. "V kolik hodin, vašnosti? Abych snad, prokristapána,
nezaspal." "Ven!" zařvalo to podruhé dnes na Švejka z druhé strany stolu, před
kterým stál. Vraceje se do svého zamřížovaného nového domova, Švejk řekl
strážníkovi, který ho doprovázel: "Všechno to jde tady jako na drátkách."
Jakmile za ním zavřeli dveře, jeho spoluvězňové zasypali ho různými otázkami, na
které Švejk odvětil jasně: "Právě jsem se přiznal, že jsem asi zabil arcivévodu
Ferdinanda." Šest mužů schoulilo se uděšeně pod zavšivené deky, jedině Bosňák
řekl: "Dobro došli." Ukládaje se na kavalec, řekl Švejk: "To je hloupý, že
nemáme tady budíček." Ráno však ho vzbudili i bez budíčka a přesně v šest hodin
Švejka odváželi v zeleném antonu k zemskému trestnímu soudu. "Ranní ptáče dál
doskáče," řekl Švejk k svým spolucestujícím, když zelený anton vyjížděl ze vrat
policejního ředitelství. ŠVEJK PŘED SOUDNÍMI LÉKAŘI Čisté, útulné pokojíky
zemského "co trestního" soudu učinily na Švejka nejpříznivější dojem. Vybílené
stěny, černě natřené mříže i tlustý pan Demartini, vrchní dozorce ve vyšetřovací
vazbě s fialovými výložky i obrubou na erární čepici. Fialová barvaje předepsána
nejen zde, nýbrž i při náboženských obřadech na Popeleční středu i Veliký pátek.
Vracela se slavná historie římského panství nad Jeruzalémem. Vězně vyváděli i
představovali je před Piláty roku 1914tého dolů do přízemku. A vyšetřující
soudcové, Piláti nové doby, místo aby si čestně myli ruce, posílali si pro
papriku a plzeňské pivo k Teissigovi a odevzdávali nové a nové žaloby na státní
návladnictví. Zde mizela povětšině všechna logika a vítězil §, škrtil §, blbl §,
prskal §, smál se §, vyhrožoval §, zabíjel §, a neodpouštěl. Byli to žongléři
zákonů, žreci liter v zákonících, žrouti obžalovaných, tygři rakouské džungle,
rozměřující sobě skok na obžalovaného podle čísla paragrafů. Výjimku činilo
několik pánů (stejně jako i na policejním ředitelství) , kteří zákon nebrali tak
vážně, neboť všude se najde pšenice mezi koukolem. K jednomu takovému pánovi
přivedli Švejka k výslechu. Starší pán dobromyslného vzezření, který kdysi
vyšetřuje známého vraha Valeše, nikdy neopomenul jemu říci: "Račte si sednout,
pane Valeš, právě je zde jedna prázdná židle." Když Švejka přivedli, požádal ho
ve vrozené jemu roztomilosti, aby si sedl, a řekl: "Tak vy jste tedy ten pan
Švejk?" "Já myslím," odpověděl Švejk, "že jím musím bejt, poněvadž i můj tatínek
byl Švejk a maminka paní Švejková. Já jim nemohu udělat takovou hanbu, abych
zapíral svoje jméno." Laskavý úsměv přelétl po tváři vyšetřujícího soudního rady
"Vy jste ale nadrobil pěkné věci. Vy toho máte mnoho na svědomí." "Já mám toho
vždycky mnoho na svědomí," řekl Švejk, usmívaje se ještě laskavěji ncž pan
soudní rada , "já mám toho, může bejt, ještě víc na svědomí, než ráčejí mít
voni, vašnosti " "To je vidět podle protokolu, který jste podepsal," neméně
laskavým tónem řekl soudní rada, "nedělali na vás nějaký nátlak na policii?"
"Ale kdepak, vašnosti. Já sám jsem se jich optal, jestli to mám podepsat, a když
řekli, abych to podepsal, tak jsem jich uposlechl. Přece se nebudu prát s nimi
kvůli mýmu vlastnímu podpisu. Tím bych si rozhodně neposloužil.Pořádek musí
bejt." "Cítíte se, pane Švejku, úplně zdravým?" "Úplně zdravým, to právě ne,
vašnosti pane rado. Mám revma, mažu se opodeldokem." Starý pán se opět laskavě
usmál: "Co byste tomu řekl, kdybychom vás dali prohlédnout soudními lékaři?" "Já
myslím, že to se mnou nebude tak zlý, aby ti páni ztráceli se mnou zbytečně čas.
Mě už prohlédl nějakej pan doktor na policejním ředitelství, jestli nemám
kapavku." "Víte, pane Švejku, my to přece jen zkusíme s těmi pány soudními
lékaři. Sestavíme pěkně komisi, dáme vás dát do vyšetřovací vazby a zatím si
pěkně odpočinete. Zatím ještě jednu otázku: Vy jste prý podle protokolu
prohlašoval a rozšiřoval, že vypukne teď někdy brzy válka?" "To prosím, vašnosti
pane rado, vypukne co nejdřív." "A nemíváte někdy občas nějaké záchvaty?" "To
prosím nemám, jen jednou málem byl by mne zachvátil nějakej automobil na Karlově
náměstí, ale to už je řada let." Tím byl výslech ukončen, Švejk podal panu
soudnímu radovi ruku, a vrátiv se do svého pokojíka, řekl ku svým sousedům: "Tak
mě budou kvůli té vraždě na panu arcivévodovi Ferdinandovi prohlížet soudní
lékaři." "Já byl také už prohlíženej soudními lékaři," řekl jeden mladý muž, "to
bylo tenkrát, když jsem se dostal kvůli kobercům před porotu. Uznali mne za
slabomyslnýho.Teď jsem zpronevěřil parní mlátičku, a nemůžou mně nic udělat.
Říkal mně včera můj advokát, že když už jednou jsem byl prohlášen za
slabomyslnýho, tak že už z toho musím mít prospěch na celej život." "Já těm
soudním lékařům nic nevěřím," poznamenal muž inteligentního vzezření. "Když jsem
jednou padělal směnky, pro všechen případ chodil jsem na přednášky k doktoru
Heverochovi, a když mne chytili, simuloval jsem paralytika právě tak, jak ho
vyličoval pan doktor Heveroch.Kousl jsem jednoho soudního lékaře při komisi do
nohy, vypil jsem inkoust z kalamáře a vydělal jsem se, s odpuštěním, pánové,
před celou komisí do kouta. Ale za to, že jsem jednomu prokousl to lýtko, uznali
mne za úplně zdravého a byl jsem ztracen." "Já se prohlídky těch pánů úplně nic
nebojím," prohlásil Švejk, "když jsem sloužil na vojně, tak mne prohlížel jeden
zvěrolékař a dopadlo to docela dobře." "Soudní lékaři jsou mrchy," ozval se
malý, skrčený člověk, "nedávno nějakou náhodou vykopali na mý louce kostru a
soudní lékaři řekli, že ta kostra byla zavražděna nějakým tupým předmětem do
hlavy před čtyřiceti léty.Mně je osmatřicet let a jsem zavřenej, ačkoliv mám
křestní list, výtah z matriky a domovský list." "Myslím," řekl Švejk, "abychom
se na všechno dívali z poctivější stránky. Von se každý může zmejlit, a musí se
zmejlit, čím víc o něčem přemejšlí. Soudní lékaři jsou lidi, a lidi mají svoje
chyby. Jako jednou v Nuslích, právě u mostu přes Botič, přišel ke mně v noci
jeden pán, když jsem se vracel od Banzetů, a praštil mě bejkovcem přes hlavu, a
když jsem ležel na zemi, posvítil si na mne a povídá: ,Tohle je mejlka, to není
von.' A dopálil se tak na to, že se zmejlil, že mě přetáhnul ještě jednou přes
záda. To už je tak v přirozenosti lidský, že se člověk mejlí až do svý smrti.
Jako ten pán, co našel v noci vzteklýho psa polozmrzlýho a vzal ho s sebou domů
a strčil ženě do postele. Jakmile se pes vohřál a vokřál, pokousal celou rodinu
a toho nejmladšího v kolíbce roztrhal a sežral. Nebo vám povím příklad, jak se
zmejlil u nás v domě jeden soustružník.Votevřel si klíčem podolskej kostelík,
poněvadž myslel, že je doma, zul se v sakristii, poněvadž myslel, že je to u
nich ta kuchyně, a lehl si na voltář, poněvadž myslel, že je doma v posteli, a
dal na sebe nějaký ty dečky se svatými nápisy a pod hlavu evangelium a ještě
jiný svěcený knihy, aby měl vysoko pod hlavou. Ráno ho našel kostelník a von mu
docela dobrácky povídá, když se vzpamatoval, že je to mejlka. ,Pěkná mejlka,
povídá kostelník, ,když kvůli takový mejlce musíme dát kostel znovu
vysvětit.'Potom stál ten soustružník před soudními lékaři a ti mu dokázali, že
byl úplně příčetnej a střízlivej, poněvadž kdyby byl vožralej, tak by prej tím
klíčem netrefil do toho zámku ve dveřích kostela. Potom ten soustružník zemřel
na Pankráci. Taky vám dám příklad, jak se na Kladně zmejlil jeden policejní pes,
vlčák toho známýho rytmistra Rottra. Rytmistr Rotter pěstoval ty psy a dělal
pokusy s vandráky, až se Kladensku počali všichni vandráci vyhejbat. Tak dal
rozkaz, aby stůj co stůj četníci přivedli nějakého podezřelého člověka. Tak mu
přivedli jednou tak dost slušně ošaceného člověka, kterýho našli v lánských
lesích sedět na nějakém pařezu. Hned mu dal uříznout kousek šosu od kabátu, ten
dal očichat svými četnickými policejními psy a potom toho člověka odvedli do
nějaký cihelny za městem a pustili po jeho stopách ty vycvičené psy, kteří ho
našli a přivedli zase nazpátek. Pak ten člověk musel lézt po nějakém žebříku na
půdu, skákat přes zeď, skočit do rybníka a psi za ním. Nakonec se ukázalo, že
ten člověk byl jeden českej radikální poslanec, kerej si vyjel na vejlet do
lánskejch lesů, když už ho parlament vomrzel. Proto říkám, že jsou lidi
chybující, že se mejlejí, ať je učenej, nebo pitomej, nevzdělanej blbec. Mejlejí
se i ministři." Komise soudních lékařů, která měla rozhodovat, zdali duševní
obzor Švejkův odpovídá či neodpovídá všem těm zločinům, pro které jest žalován,
sestávala z tří neobyčejně vážných pánů s názory, z nichž názor každého
jednotlivce lišil se znamenitě od názoru jakéhokoliv druhých dvou. Byly tu
zastoupeny tři různé vědecké školy a názory psychiatrů. Jestli v případě
Švejkově došlo k úplné shodě mezi těmi protivopoložnými vědeckými tábory, dá se
to vysvětliti čistě jedině tím ohromujícím dojmem, který na celou komisi učinil
Švejk, když vstoupiv v síň, kde měl být prozkoumán jeho duševní stav, vykřikl,
zpozorovav na stěně visící obraz rakouského mocnáře: "Ať žije, pánové, císař
František Josef I.!" Věc byla úplně jasnou. Spontánním projevem Švejkovým
odpadla celá řada otázek a zůstaly jen některé nejdůležitější, aby z odpovědí
potvrzeno bylo prvé mínění o Švejkovi na základě systému doktora psychiatrie
Kallersona, doktora Heverocha i Angličana Weikinga. "Jest rádium těžší než
olovo?" "Já ho prosím nevážil," se svým milým úsměvem odpověděl Švejk. "Věříte v
konec světa?" "Napřed bych ten konec světa musel vidět," ledabyle odvětil Švejk,
"rozhodně se ho ale zejtra ještě nedočkám." "Dovedl byste vypočítat průměr
zeměkoule?" "To bych prosím nedovedl," odpověděl Švejk, "ale sám bych vám,
pánové, dal také jednu hádanku: Je tříposchoďovej dům, v tom domě je v každém
poschodí 8 oken. Na střeše jsou dva vikýře a dva komíny. V každém poschodí jsou
dva nájemníci. A teď mně řekněte, pánové, v kerým roce zemřela domovníkovi jeho
babička?" Soudní lékaři podívali se významně na sebe, nicméně jeden z nich dal
ještě tuto otázku: "Neznáte nejvyšší hloubku v Tichém oceáně?" "To prosím
neznám," zněla odpověď, "ale myslím, že rozhodně bude větší než pod vyšehradskou
skálou na Vltavě." Předseda komise se stručně otázal: "Stačí?", ale přece si
ještě jeden z členů vyžádal tuto otázku: "Kolik je 12 897 krát 13 863?" "729,"
odpověděl Švejk nemrkaje. "Myslím, že to úplně postačí," řekl předseda komise,
"můžete toho obžalovaného zas odvést na staré místo." "Děkuji vám, pánové, "
uctivě se ozval Švejk, "mně to také úplně stačí." Po jeho odchodu kolegie tří se
shodla, že je Švejk notorický blb a idiot podle všech přírodních zákonů
vynalezených psychiatrickými vědátory. V relaci odevzdané vyšetřujícímu soudci
stálo mezi jiným: "Nížepodepsaní soudní lékaři bazírují na úplné duševní
otupělosti a vrozeném kretenismu představeného komisi výše ukázané Josefa
Švejka, vyjadřujícího se slovy jako,Ať žije císař František Josef I.', kterýžto
výrok úplně stačí, aby osvětlil duševní stav Josefa Švejka jako notorického
blba. Nížepodepsaná komise navrhuje proto: 1 . Zastaviti vyšetřování proti
Josefu Švejkovi. 2. Odpraviti Josefa Švejka na pozorování na psychiatrickou
kliniku ku zjištění, jak dalece jest jeho duševní stav nebezpečný jeho okolí."
Zatímco byla sestavována tato relace, Švejk vykládal svým spoluvězňům: "Na
Ferdinanda nakašlali a bavili se se mnou o ještě větších pitomostech. Nakonec
jsme si řekli, že nám to úplně stačí, o čem jsme si vyprávěli, a rozešli jsme
se." "Já nikomu nevěřím," poznamenal skrčený malý člověk, na jehož louce náhodou
vykopali kostru, "je to všechno zlodějna." "I ta zlodějna musí bejt," řekl
Švejk, ukládaje se na slamník, "jestli by to všichni lidi mysleli s druhými
dobře, tak by se potloukli co nejdřív navzájem." ŠVEJKA VYHODILI Z BLÁZINCE Když
později Švejk líčil život v blázinci, činil tak způsobem neobyčejného
chvalořečení: "Vopravdu nevím, proč se ti blázni zlobějí, když je tam drží.
Člověk tam může lezt nahej po podlaze, vejt jako šakal, zuřit a kousat. Jestli
by to člověk udělal někde na promenádě, tak by se lidi divili, ale tam to patří
k něčemu prachvobyčejnýmu. Je tam taková svoboda, vo kerej se ani socialistům
nikdy nezdálo. Člověk se tam může vydávat i za pánaboha nebo za Panenku Marii,
nebo za papeže, nebo za anglickýho krále, nebo za císaře pána, nebo za sv.
Václava, ačkoliv ten poslední byl pořád svázanej a nahej a ležel v izolaci. Byl
tam taky jeden, kerej křičel, že je arcibiskupem, ale ten nic jiného nedělal,
než jen žral a ještě něco dělal, s odpuštěním, víte, jak se to může rýmovat, ale
tam se žádnej za to nestydí. Jeden se tam dokonce vydával za svatýho Cyrila a
Metoděje, aby dostával dvě porce. A jeden pán byl tam těhotnej a zval každýho na
křtiny. Moc tam bylo zavřenejch šachistů, politiků, rybářů a skautů, sběratelů
známek a fotografů amatérů. Jeden tam byl kvůli nějakým starým hrncům, kterým
říkal popelnice. Jeden byl pořád ve svěrací kazajce, aby nemohl vypočítat, kdy
bude konec světa. Taky jsem se tam sešel s několika profesory. Jeden z nich
pořád chodil za mnou a vykládal, že kolíbka cikánů byla v Krkonoších, a ten
druhý mně vysvětloval, že uvnitř zeměkoule je ještě jedna mnohem větší než ta
vrchní. Každej tam mohl mluvit, co chtěl a co mu slina právě přinesla na jazyk,
jako by byl v parlamentě. Někdy si tam vypravovali pohádky a porvali se, když to
s nějakou princeznou moc špatně dopadlo. Nejzuřivější byl jeden pán, kerej se
vydával za 16. díl Ottova slovníku naučného a každého prosil, aby ho otevřel a
našel heslo ,Kartonážní šička', jinak že je ztracenej. Upokojil se teprv, když
mu dali svěrací kazajku. To si liboval, že se dostal do knihařského lisu, a
prosil, aby mu udělali moderní ořízku. Vůbec žilo se tamj ako v ráji. Můžete tam
hulákat, řvát, zpívat, plakat, mečet, ječet, skákat, modlit se, metat kotrmelce,
chodit po čtyřech, poskakovat po jedné noze, běhat dokola, tancovat, hopkat,
sedět celej den na bobku a lezt po stěnách.Nikdo k vám nepřijde a neřekne:
,Tohle nesmíte dělat, tohle se, pane, nesluší, to byste se mohl stydět, to jste
vzdělanej člověk?' Je však také pravdou, že jsou tam úplně tichý blázni. Jako
tam byl jeden vzdělanej vynálezce, který se pořád rýpal v nose a jenom jednou za
den řekl: ,Právě jsem vynašel elektřinu.' Jak říkám, moc pěkný to tam bylo a
těch několik dní, který jsem strávil v blázinci, patří k nejkrásnějším chvílím
mýho života." A doopravdy, již samo uvítání, které očekávalo Švejka v blázinci,
když ho odvezli na pozorování od zemského trestního soudu, předčilo jeho
očekávání. Napřed ho svlékli donaha, pak mu dali nějaký chalát a vedli ho
vykoupat, vzavše ho důvěrně pod paždí, přičemž jeden z ošetřovatelů bavil ho
vypravováním nějaké anekdoty o židech. V koupelně ho potopili do vany s teplou
vodou a pak ho vytáhli a postavili pod studenou sprchu. To s ním opakovali
třikrát a pak se ho optali, jak se mu to líbí.Švejk řekl, že je to lepší než v
těch lázních u Karlova mostu a že se velmi rád koupe. "Jestli mně ještě
ostříháte nehty a vlasy, tak nebude nic scházet k mému ouplnému štěstí," dodal
usmívaje se příjemně. I tomu přání bylo vyhověno, a když ho ještě důkladně
vydřeli houbou, zabalili ho do prostěradla a odnesli do prvého oddělení na
postel, kde ho uložili, přikryli pokrývkou a poprosili ho, aby usnul. Švejk
ještě dnes vypravuje o tom s láskou: "Představte si, že mě nesli, docela
vodnesli, mně bylo v tom okamžiku úplně blaze." A také na posteli blaženě usnul.
Pak ho probudili, aby mu předložili hrnek mléka a housku. Houska byla již
rozřezána na malé kousky, a zatímcojeden z ošetřovatelů držel Švejka za obě
ruce, druhý namáčel kousky housky do mléka a krmil ho, jako krmí se husa
šiškami. Když ho nakrmili, vzali ho pod paždí a odvedli na záchod, kde ho
poprosili, aby vykonal malou i velkou tělesnou potřebu. I o této pěkné chvíli
vypravuje Švejk s láskou a nemusím jistě reprodukovat jeho slova, co s ním potom
dělali.Zmíním se jedině, že Švejk říká "Von mě z nich jeden při tom držel v
náručí." Když ho přivedli nazpět, uložili ho opět do postele a opětně ho
poprosili, aby usnul. Když usnul, probudili ho a odvedli do vyšetřovacího
pokoje, kde Švejk, stoje úplně nahý před dvěma lékaři, připomněl si slavné doby
svého odvodu. Mimoděk splynulo mu ze rtů: "Tauglich " "Co povídáte?" ozval se
jeden z lékařů. "Udělejte pět kroků kupředu a pět nazpátek." Švejk udělal jich
deset. "Já vám přece říkal," pravil lékař, "abyste jich udělal pět." "Mně na pár
krocích nezáleží," řekl Švejk. Nato ho lékaři požádali, aby si sedl na židli, a
jeden ho klepal do kolena. Pak řekl k druhému, že reflexe jsou úplně správné,
načež druhý zakroutil hlavou a počal Švejka sám klepat do kolena, mezitímco
první rozevíral Švejkovi oční klapky a prohlížel jeho pupilu. Potom odešli ke
stolu a prohodili několik latinských výrazů. "Poslyšte, umíte zpívat?" otázal se
jeden z nich Švejka."Nemohl byste nám zazpívat nějakou píseň?" "Bezevšeho,
pánové," odpověděl Švejk. "Nemám sice ani hlas, ani hudební sluch, ale pokusím
se o to, udělat vám to k vůli, když se chcete bavit." A Švejk spustil: "Což ten
mladý mnich v tom křesle čelo v ruku pravou kloní, dvě hořké, žhavé slzy po
bledých lících se roní... Dál to neumím," pokračoval Švejk. "Jestli chcete, tak
vám zazpívám: Jak je teskno okolo srdce, co těžce, bolně zdvíhá ňádra má, když
tiše sedím, do dálky hledím, tam, tam dálky touhá má... A také to dál neumím,"
vzdychl Švejk. "Znám ještě první sloku z ,Kde domov můj' a potom ,Jenerál
Windischgrätz a vojenští páni od východu slunce vojnu započali' a ještě pár
takových národních písniček jako ,Zachovej nám, Hospodine' a ,Když jsme táhli k
Jaroměři' a ,Tisíckrát pozdravujeme Tebe'..." Oba páni lékaři se na sebe
podívali a jeden z nich dal Švejkovi otázku: "Byl váš duševní stav již někdy
zkoumán?" "Na vojně," odpověděl Švejk slavnostně a hrdě, "byl jsem pány
vojenskými lékaři úředně uznán za notorického blba." "Mně se zdá, že jste
simulant," rozkřikl se druhý lékař na Švejka. "Já, pánové," hájil se Švejk,
"nejsem žádný simulant, já jsem opravdovej blbec, můžete se zpravit v kanceláři
jednadevadesátýho pluku v Českých Budějovicích nebo na doplňovacím velitelství v
Karlíně." Starší z lékařů mávl beznadějně rukou, a ukazuje na Švejka, řekl k
ošetřovatelům: "Tomuto člověku vrátíte jeho šaty a dáte ho na třetí třídu na
první koridor, potom se jeden vrátí a odnese všechny spisy o něm do kanceláře.A
řekněte tam, aby to brzy vyřídili, abysme ho tu dlouho neměli na krku." Lékaři
vrhli ještě jednou zdrcující pohled na Švejka, který uctivě couval pozpátku ku
dveřím, ukláněje se zdvořile. Na otázku jednoho z ošetřovatelů, co to dělá za
hlouposti, odpověděl: "Poněvadž nejsem voblečenej, jsem nahej a nechci na ty
pány nic ukazovat, aby si nemysleli, že jsem nezdvořilej nebo sprostej." Od toho
okamžiku, kdy ošetřovatelé dostali rozkaz, aby vrátili Švejkovi jeho šaty,
nejevili již o něho pražádnou péči. Poručili mu, aby se oblékl, ajeden ho odvedl
na třetí třídu, kde měl po těch několik dní, než vyřídili v kanceláři písemný
vyhazov o něm, příležitost konati svá pěkná pozorování. Zklamaní lékaři dali mu
dobrozdání, že je"simulant mdlého rozumu", a poněvadž ho propouštěli před
obědem, došlo k malému výstupu. Švejk prohlásil, že když někoho vyhazují z
blázince, že ho nesmí vyhodit bez oběda. Výtržnosti učinil konec vrátným
přivolaný policejní strážník, který Švejka předvedl na policejní komisařství do
Salmovy ulice. ŠVEJK NA POLICEJNÍM KOMISAŘSTVÍ V SALMOVĚ ULICI Po krásných
slunných dnech v blázinci přišly na Švejka hodiny plné pronásledování. Policejní
inspektor Braun aranžoval scénu setkání se Švejkem s krutostí římských pochopů
doby roztomilého císaře Nerona. Tvrdě, jako tenkrát, když oni říkali: "Hoďte
toho lumpa křesťana lvům," řekl inspektor Braun: "Dejte ho za katr!" Ani o
slovíčko více, ani méně. Jenom oči pana policejního inspektora Brauna zasvítily
přitom zvláštní, perverzní rozkoší. Švejk se uklonil a řekl hrdě: "Jsem
připraven, pánové.Myslím, že katr znamená tolik co separace, a to není právě tak
zlý." "Moc se nám tady neroztahujou," odpověděl policejní strážník, načež se
Švejk ozval: "Já jsem úplně skromnej a vděčnej za všechno, co pro mne uděláte."
V separaci na pryčně seděl zadumaně jeden muž. Seděl apaticky a na jeho vzezření
bylo vidět, že nevěřil tomu, když zaskřípal klíč ve dveřích separace, že se mu
otvírají dveře na svobodu. "Má poklona, vašnosti," řekl Švejk, usedaje k němu na
pryčnu, "kolik asi může být hodin?" "Hodiny nejsou mými pány," odvětil zadumaný
muž. "Zde to není špatný," navazoval dál Švejk rozmluvu, "tahle pryčna je z
hlazeného dříví." Vážný muž neodpověděl, vstal a počal rychle chodit v malém
prostoru mezi dveřmi a pryčnou, jako kdyby spěchal, aby něco zachránil. Švejk
mezitím pozoroval se zájmem nápisy načmárané po stěnách. Byl tu nápis, ve kterém
neznámý vězeň slibuje nebi zápas na život i na smrt s policií. Text zněl: "Vy si
to vypijete " Jiný vězeň napsal: "Vlezte mně na záda, kohouti " Jiný opět prostě
konstatoval fakt: "Seděl jsem zde 5. června 1913 a bylo se mnou slušně
zacházeno. Josef Mareček, obchodník z Vršovic." A byl tu i nadpis otřásající
svou hloubkou: "Milost, velký bože..." a pod tím: "Polibte mně p." Písmena "p"
byla však přeškrtnuta a po straně napsáno velkými literami ŠOS. Vedle toho
nějaká poetická duše napsala verše: "U potůčku zarmoucený sedím, slunko se za
hory ukrývá, na pahorky ozářené hledím, tam, kde drahá milka přebývá." Muž,
který běhal mezi dveřmi a pryčnou, jako by chtěl vyhrát maratónský běh, se
zastavil a udýchán se posadil opět na své staré místo, složil hlavu do dlaní a
náhle zařval: "Puste mne ven!" "Ne, oni mne nepustí," mluvil pro sebe, "nepustí
a nepustí. Už jsem zde od rána od šesti hodin." Dostal záchvat sdílnosti,
vztyčil se a otázal se Švejka: "Nemáte náhodou u sebe řemen, abych s tím
skončil?" "Tím vám mohu posloužit milerád," odpověděl Švejk odpínaje řemen, "já
jsem ještě nikdy neviděl, jak se v separaci lidi věší na řemenu. - Jenom to je
mrzuté," pokračoval rozhlížeje se kolem, "že tu není žádná skoba. Klika na okně
vás neudrží. Ledaže byste se pověsil vkleče u pryčny, jako to udělal ten mnich v
klášteře v Emauzích, co se oběsil na krucifixu kvůli jedný mladý židovce. Já mám
sebevrahy moc rád, tak jen s chutí do toho." Zachmuřený muž, kterému Švejk
strčil řemen do ruky, podíval se na řemen, odhodil ho do kouta a dal se do
pláče, rozmazávaje si slzy černýma rukama, přičemž vyrážel ze sebe skřeky: "Já
mám dětičky, já jsem tu pro opilství a nemravný život, ježišmarjá, moje ubohá
žena, co mně řeknou v úřadě? Já mám dětičky, já jsem tu pro opilství a nemravný
život" a tak dále až donekonečna. Nakonec se přece jen trochu uklidnil, šel ke
dveřím a počal do nich kopat a bušit na ně pěstí. Za dveřmi ozvaly se kroky a
hlas: "Co chcete?" "Puste mne ven!" řekl takovým hlasem, jako by mu nezbývalo už
ničeho, aby žil. "Kam?" byla otázka z druhé strany. "Do úřadu," odvětil
nešťastný otec, manžel, úředník, piják a nemrava. Ozval se smích, příšerný smích
v tichu chodby, a kroky se opět vzdálily. "Jak se mně zdá, ten pán vás nenávidí,
když se vám tak směje," řekl Švejk, zatímco beznadějný muž opět se posadil vedle
něho. "Takovej strážník, když má zlost, dovede učinit moc, a když má ještě větší
zlost, udělá všechno. Seďte jen klidně, když se nechcete oběsit, a čekejte, jak
se věci vyvinou. Jste-li úředník, ženat a máte-li dítky, je to, přiznávám,
strašný. Vy jste asi přesvědčenej, že vás pustí z úřadu, jestli se nemejlím."
"To vám nemohu říct," vzdychl, "poněvadž sám se nepamatuji, co jsem vyváděl, já
jenom vím, že mne odněkud vyhodili a že jsem se tam chtěl vrátit, abych si
zapálil doutník. Ale napřed to pěkně začlo. Přednosta našeho oddělení slavil
jmeniny a pozval nás do jedné vinárny, pak se šlo do druhé, do třetí, do čtvrté,
do páté, do šesté, do sedmé, do osmé, do deváté..." "Nepřejete si, abych vám
pomohl počítat?" otázal se Švejk. "Já se v tom vyznám, já byl jednou za noc v
osmadvaceti místnostech. Ale všechna čest, nikde jsem víc neměl než nanejvýš tři
piva." "Zkrátka," pokračoval nešťastný podřízený přednosty, který slavil tak
velikolepě své jmeniny, "když jsme přešli asi tucet těch různých pajzlíčků,
zpozorovali jsme, že se nám přednosta ztratil, ačkoliv jsme si ho uvázali za
špagát a vodili s sebou jako pejska. Tak jsme ho šli opět všude hledat a nakonec
jsme se ztratili jeden druhému, až nakonec jsem se ocitl v jedné z nočních
kaváren na Vinohradech, velmi slušné místnosti, kde jsem pil nějaký likér přímo
z láhve. Co jsem potom dělal, na to se nepamatuji, jenom vím, že již zde na
komisařství, když mne sem přivedli, hlásili oba páni strážníci raportem, že jscm
se opil, choval nemravně, zbil jednu dámu, rozřezal kapesním nožem cizí klobouk,
který jsem sňal z věšáku, rozehnal dámskou kapelu, obvinil vrchního číšníka
přede všemi z krádeže dvacetikoruny, přerazil mramorovou desku u stolu, kde jsem
seděl, a plivl neznámému pánovi u vedlejšího stolu zúmyslně do černé kávy. Víc
jsem neudělal, alespoň se nedovedu upamatovat, že bych byl ještě něco provedl. A
věřte mně, že jsem takový pořádný, inteligentní člověk, který na nic jiného
nemyslí než na svou rodinu. Co tomu všemu říkáte? Já přece nejsem žádný
výtržník!" "Dalo vám to mnoho práce, než jste přerazil tu mramorovou desku,"
otázal se se zájmem Švejk místo odpovědi, "nebo jste ji přerazil naráz?"
"Naráz," odvětil inteligentní pán. "Pak jste ztracenej," zádumčivě řekl Švejk.
"Dokážou vám, že jste se na to připravoval pilným cvičením. A ta káva toho
cizího pána, do které jste plivl, byla bez rumu nebo s rumem?" A nečekaje na
odpověď, vyjasňoval: "Jestli byla s rumem, tak to bude horší, poněvadž je
dražší. U soudu se všechno počítá, dává dohromady, aby to vylezlo nejmíň na
zločin." "U soudu...," malomyslně zašeptal svědomitý otec rodiny, a svěsiv
hlavu, upadl v nepříjemný stav, kdy člověka žerou výčitky svědomí. (Někteří
spisovatelé užívají výrazu "hryžou výčitky svědomí". Nepovažuji ten výraz úplně
přiléhajícím. I tygr člověka žere, a nehryže.) "A vědí doma," otázal se Švejk,
"že jste zavřenej, nebo počkají, až to bude v novinách?" "Vy myslíte, že to bude
v novinách?" naivně otázala se oběť jmenin svého představeného. "Je to víc než
jistý," zněla přímá odpověď, neboť Švejk neměl nikdy ve zvyku skrývat něco před
druhým. "Tohle o vás se bude všem čtenářům novin náramně líbit. Já taky čtu rád
tu rubriku o těch vopilejch a jejich výtržnostech. Nedávno u Kalicha nevyvedl
jeden host nic jinýho, než že sám sobě rozbil sklenicí hlavu. Vyhodil ji do
vejšky a postavil se pod ni. Odvezli ho, a ráno už jsme to četli. Nebo v
Bendlovce jsem da ljednou jednomu funebrákovi facku a on mně ji vrátil. Abychom
se smířili, museli nás oba zatknout, a hned to bylo v odpoledníčku. Nebo když v
kavárně U mrtvoly rozbil ten pan rada dva tácky, myslíte, že ho šetřili? Byl
taky na druhej den hned v novinách. Vy můžete jedině z vězení poslat do novin
opravu, že zpráva, která byla o vás uveřejněná, se vás netýká a že s pánem toho
jména nejste ani příbuznej, ani společnej, a domů psaní, aby vám tu vaši opravu
vystřihli a schovali, abyste si to mohl přečíst, až si vodsedíte trest. - Není
vám zima?" otázal se Švejk pln účasti, když zpozoroval, že inteligentní pán se
klepe. "Máme letos nějak moc studenej konec léta." "Já jsem nemožný," zalkal
společník Švejkův, "já mám po postupu." "To máte," ochotně přisvědčoval Švejk.
"Jestli vás, až si trest odsedíte, nepřijmou nazpátek do úřadu, nevím, jestli
tak brzo najdete druhý místo, poněvadž každej, i kdybyste chtěl sloužit u
pohodnýho, žádá od vás vysvědčení zachovalosti. Ba, taková chvilka rozkoše,
kteroujste si popřál, se nevyplácí. A má být vaše paní i s vašemi dětmi od čeho
živa po tu dobu, co budete sedět? Nebo bude muset chodit žebrat a učit dítky
různým neřestem?" Ozval se vzlykot: "Mé ubohé dítky, má ubohá žena!" Nesvědomitý
kajícník vstal a rozhovořil se o svých dítkách: Má jich pět, nejstaršímu je
dvanáct let a je u těch skautů.Pije jen vodu a měl by být příkladem svému otci,
který tohle provedl prvně ve svém životě. "U skautů?" zvolal Švejk. "O těch
skautech rád slyším.Jednou v Mydlovarech u Zlivi, okres Hluboká, okresní
hejtmanství České Budějovice, právě když jsme tam měli jednadevadesátí cvičení,
udělali si sedláci z okolí hon na skauty v obecním lese, kteří se jim tam
rozplemenili.Chytli tři. Ten nejmenší z nich, když ho svazovali, kvílel, píštěl
a naříkal, že my, otužilí vojáci, jsme se na to nemohli dívat a raději jsme
odešli stranou. Při tom svazování ti tři skauti pokousali osm sedláků. Potom na
trápení u starosty, pod rákoskou, doznali, že není ani jedna louka v okolí,
kterou by nebyli zváleli, když se vyhřívali na slunci, dále že ten lán žita
nastojatě, právě před žněmi, u Ražic, vyhořel čirou náhodou, když si v žitě
pekli na rožni srnku, ku které se přikradli s noži v obecním lese. V jejich
doupěti v lese našli přes půl metráku vohlodanejch kostí drůbeže i lesní zvěře,
ohromný množství pecek z třešní, spoustu vohryzků z nezralejch jablek a jinejch
dobrejch věcí." Ubohý otec skauta nebyl však k upokojení. "Co jsem to udělal?"
bědoval, "já mám zničenou pověst." "To máte," řekl Švejk s upřímností jemu
vrozenou , "po tom, co se stalo, musíte mít zničenou pověst na celý život,
poněvadž až to budou číst v novinách, ještě vaši známí k tomu něco přidají. To
se tak vždy dělá, ale z toho si nic nedělejte. Lidí, kteří mají zničenou a
zkaženou pověst, je ve světě aspoň desetkrát tolik než těch s čistou pověstí. To
je pouhá a pranepatrná maličkost." Na chodbě se ozvaly pádné kroky, klíč
zarachotil v zámku, otevřely se dveře a policejní strážník vyvolal Švejkovo
jméno. "Odpuste," řekl rytířsky Švejk, "já jsem tu teprve od dvanácti hodin v
poledne, ale tenhle pán je tu už od šesti hodin ráno. Já tak nespěchám." Místo
odpovědi vytáhla Švejka na chodbu silná ruka policejního strážníka a mlčky ho
vyvedla po schodech do prvního poschodí. V druhém pokoji seděl u stolu policejní
komisař, tlustý pán bodrého vzezření, který řekl k Švejkovi: "Tak vy jste tedy
ten Švejk? A jak jste se sem dostal?" "Prachobyčejným způsobem," odpověděl Švejk
, "přišel jsem sem v průvodu jednoho pana strážníka, poněvadž jsem si nechtěl
dát líbit, aby mne z blázince vyhazovali bez oběda. To je, jako kdyby mne
považovali za nějakou odkopnutou holku z ulice." "Víte co, Švejku," řekl vlídně
pan komisař, "nač se zde, na Salmovce, máme s vámi zlobit? Nebude lepší, když
vás pošleme na policejní ředitelství?" "Vy jste, jak se říká," pravil Švejk
spokojeně, "pánem situace , projít se na policejní ředitelství teď kvečeru je
docela příjemná malá procházka." "To jsem rád, že jsme se shodli," pravil vesele
policejní komisař, "není lepší, když se domluvíme? Že je to pravda, Švejku?" "Já
se také s každým náramně rád radím," odvětil Švejk, "já vám, věřte mně, pane
komisaři, nikdy nezapomenu na vaši dobrotu." Ukloniv se uctivě, odcházel s
policejním strážníkem dolů na strážnici a za čtvrt hodiny bylo již vidět na rohu
Ječné ulice a Karlova náměstí Švejka v průvodu druhého policejního strážníka,
který měl pod paždí objemnou knihu s německým nápisem Arrestantenbuch. Na rohu
Spálené ulice setkal se Švejk se svým průvodčím s tlupou lidí, kteří se tlačili
kolem vyvěšeného plakátu. "To je manifest císaře pána o vypovězení války," řekl
policejní strážník k Švejkovi. "Já to předpovídal," řekl Švejk, "ale v blázinci
o tom ještě nic nevědí, ačkoliv by to měli mít z první ruky." "Jak to myslíte?"
otázal se policejní strážník Švejka. "Poněvadž je tam zavřenejch mnoho pánů
důstojníků," vysvětlil Švejk, a když přišli k nové tlupě tlačící se před
manifestem, Švejk vykřikl: "Císaři Františkovi Josefovi nazdar! Tuhle vojnu
vyhrajem." Někdo z nadšeného davu narazil mu klobouk přes uši a tak za sběhu
lidu dobrý voják Švejk vkročil opětně do vrat policejního ředitelství. "Tuhle
vojnu vyhrajem docela určitě, opakuji to ještě jednou, pánové!" s těmi slovy
rozloučil se Švejk s davem, který ho vyprovázel. A kdesi v dálných dálavách
historie snášela se k Evropě pravda, že zítřek rozboří i plány přítomnosti.
ŠVEJK OPĚT DOMA, PRORAZIV ZAČAROVANÝ KRUH Budovou policejního ředitelství vanul
duch cizí autority, která zjišťovala, jak dalece je obyvatelstvo nadšeno pro
válku. Kromě několika výjimek, lidí, kteří nezapřeli, že jsou synové národa,
který má vykrvácet za zájmy jemu úplně cizí, policejní ředitelství představovalo
nejkrásnější skupinu byrokratických dravců, kteří měli smysl jedině pro žalář a
šibenici, aby uhájili existenci zakroucených paragrafů. Přitom nakládali se
svými oběťmi s jízlivou vlídností, uvažujíce předem každé slovo. "Je mně velmi
líto," řekl jeden z těch dravců černožlutě žíhaných, když k němu přivedli
Švejka, "že vy jste opět padl v naše ruce. Mysleli jsme, že se polepšíte, ale
zklamali jsme se." Švejk němě přitakal hlavou a tvářil se tak nevinně, že
černožlutý dravec pohlédl tázavě na něho a zdůraznil: "Netvařte se tak pitomě."
Přešel však ihned do laskavého tónu a pokračoval: "Pro nás je jistě velmi nemilé
držet vás ve vazbě a mohu vás jistit, že podle mého mínění vaše vina není tak
veliká, neboť při vaší malé inteligenci není pochyby, že jste byl sveden.
Řekněte mně, pane Švejku, kdo vlastně vás svádí, abyste vyváděl takové
hlouposti?" Švejk zakašlal a ozval se: "Já prosím o žádných hloupostech nevím."
"A to není hloupost, pane Švejku," řekl umělý otcovský tón, "když vy, podle
udání policejního strážníka, který vás sem přivedl, způsobil jste sběh lidu před
manifestem o válce nalepeným na nároží a když jste pobuřoval lid výkřiky ,Nazdar
císaři Františkovi Josefovi. Tahle vojna je vyhrána!'?" "Já nemoh zahálet,"
prohlásil Švejk, upíraje své dobré oči v zrak inkvizitora, "já jsem se rozčilil,
když jsem viděl, že všichni čtou ten manifest o vojně a nejevějí žádnou radost.
Ăˇdný volání slávy, žádný hurrá, vůbec nic, pane rado. Tak jako kdyby se jich to
vůbec netýkalo. A tu já, starý voják od jednadevadesátýho regimentu, nemoh jsem
se na to dívat, a tak jsem vykřikl ty věty, a já si myslím, že kdybyste vy byl
na mým místě, že byste to udělal zrovna jako já. Když je válka, musí se vyhrát a
musí se volat sláva císaři pánu, to mně nikdo nevymluví." Překonán a zkrušen
nesnesl černožlutý dravec zrak nevinného beránka Švejka, sklopil jej na úřední
akta a řekl: "Přiznávám plně vaše nadšení, ale kdyby se bylo projevilo za jiných
okolností. Víte však sám dobře, že vás vedl policejní strážník, takže takový
vlastenecký projev mohl a musel účinkovat na obecenstvo spíše ironicky než
vážně." "Jestli vede někoho policejní strážník," odpověděl Švejk, "je to těžký
moment v životě lidským. Ale jestli člověk ani v takovej těžkej moment
nezapomíná, co se patří dělat, když je vojna, myslím, že takovej člověk není tak
špatnej " Černožlutý dravec zavrčel a podíval se ještě jednou Švejkovi do očí.
Švejk odpověděl nevinným, měkkým, skromným a něžným teplem svého zraku. Chvíli
dívali se ti dva upřeně na sebe. "Vem vás čert, Švejku," řekla nakonec úřední
brada, "jestli se sem ještě jednou dostanete, tak se vás vůbec nebudu na nic
ptát a poputujete přímo k vojenskému soudu na Hradčany. Rozuměl jste?" A nežli
se nadál, Švejk přikročil k němu, políbil mu ruku a řekl: "Zaplať vám pánbůh za
všechno, kdybyste potřeboval někdy nějakého čistokrevného pejska, račte se
obrátit na mne. Já mám obchod se psy." A tak se ocitl Švejk opět na svobodě a na
cestě k domovu. Jeho uvažování, má-li se stavit napřed ještě u Kalichu, skončilo
tím, že otevřel ty dveře, odkud vyšel před časem v průvodu detektiva
Bretschneidra. Ve výčepu panovalo hrobové ticho. Sedělo tam několik hostů, mezi
nimi kostelník od Svatého Apolináře. Tvářili se zachmuřeně. Za výčepním pultem
seděla hostinská Palivcová a tupě se dívala na pivní pípy. "Tak už jsem se
vrátil," řekl Švejk vesele, "dejte mně sklenici piva. Kdepak máme pana Palivce,
je už také doma?" Místo odpovědi dala se Palivcová do pláče, a soustřeďujíc své
neštěstí ve zvláštním přízvuku na každém slově, zasténala: "Dali - mu - deset -
let - před - tejdnem." "Nu vida," řekl Švejk, "tak už má sedum dní za sebou."
"On byl takovej opatrnej," plakala Palivcová, "sám to také vždycky o sobě
tvrdil." Hosté ve výčepu tvrdošíjně mlčeli, jako by tu bloudil duch Palivcův a
nabádal je ještě k větší opatrnosti. "Opatrnost matkou moudrosti," řekl Švejk,
usedaje ke stolu za sklenici piva, ve které v pěně byly malé otvory, jak na pěnu
kapaly slzy paní Palivcové, když nesla Švejkovi pivo na stůl, "dnešní doba je
taková, že vona nutí člověka k opatrnosti." "Včera jsme měli dva pohřby,"
zaváděl řeč na jiné pole kostelník od Svatého Apolináře. "To patrně někdo
umřel," řekl druhý host, načež třetí dodal: "Byly ty pohřby s katafalkem?" "Rád
bych věděl," řekl Švejk, "jaký budou ve válce teď ty vojenský pohřby." Hosté se
zvedli, zaplatili a tiše odešli. Švejk osaměl s paní Palivcovou. "To jsem si
nepomyslil," řekl, "aby odsuzovali nevinnýho člověka na deset let. Že jednoho
nevinnýho člověka odsoudili na pět let, to jsem už slyšel, ale na deset, to je
trochu moc." "Když on se můj přiznal," plakala Palivcová, "jak to tady říkal o
těch mouchách a o tom obraze, tak to opakoval i na direkci, i u soudu. Já byla
na tom přelíčení jako svědek, ale co jsem mohla svědčit, když mně řekli, že jsem
v příbuzenském poměru k svému muži a že se mohu vzdát svědectví. Já jsem se tak
lekla toho příbuzenského poměru, aby snad ještě z toho něco nebylo, tak jsem se
vzdala svědectví a on chudák stará se tak na mne podíval, do smrti na ty jeho
oči nezapomenu. A potom, po rozsudku, když ho odváděli, vykřik jim tam na
chodbě, jak byl z toho celej pitomej : ,Ať žije Volná myšlenka!' " "A pan
Bretschneider už sem nechodí?" otázal se Švejk. "Byl tady několikrát,"
odpověděla paní hostinská, "vypil jedno nebo dvě piva, ptal se mne, kdo sem
chodí, a poslouchal, jak si hosti vypravují o fotbalu. Oni si vždycky, když ho
vidí, vypravují jen o fotbalu. A on sebou cukal, jako kdyby každou chvilku chtěl
běsnit a svíjet se.Za tu celou dobu dostal na lep jen jednoho čalouníka z Příčné
ulice." "Je to věc výcviku," poznamenal Švejk, "byl ten čalouník hloupej
člověk?" "Asi jako můj muž," odpověděla s pláčem, "ptal se ho, jestli by střílel
proti Srbům. A on mu řek, že neumí střílet, že byl jednou na střelnici a
prostřílel tam korunu. Pak jsme všichni slyšeli, že pan Bretschneider řekl,
vytahuje si zápisník: ,I hleďme, zase nová pěkná velezráda!', a odešel s tím
čalouníkem z Příčné ulice, který se již nevrátil." "Ono se jich nevrátí víc,"
pravil Švejk, "dejte mně rum." Právě si Švejk dával nalít rum podruhé, když do
výčepu přišel civilní strážník Bretschneider. Vrhnuv zběžný pohled do výčepu i
prázdného lokálu, přisedl k Švejkovi a poručiv si pivo čekal, co řekne Švejk.
Švejk sňal z věšáku nějaké noviny a prohlížeje zadní stranu inzerátů ozval se:
"Tak vida, tenhle Čimpera v Straškově číslo 5, pošta Račiněves, prodá
hospodářství s třinácti korci vlastních polí, škola a dráha na místě."
Bretschneider nervózně zabubnoval prsty a obraceje se k Švejkovi řekl: "To se
divím, proč vás to hospodářství zajímá, pane Švejku." "Ach, to jste vy," pravil
Švejk, podávaje mu ruku, "já vás hned nemoh poznat, já mám velmi slabou
paměť.Posledně jsme se rozešli, jestli se nemejlím, v přijímací kanceláři
policejního ředitelství. Copak děláte od té doby, chodíte sem často?" "Já jsem
dnes přišel kvůli vám," řekl Bretschneider, "bylo mně sděleno na policejním
ředitelství, že prodáváte psy. Potřeboval bych pěkného ratlíčka, nebo špice,
nebo něco podobného." "To vám všechno mohu opatřit," odvětil Švejk, "přejete si
čistokrevný zvíře nebo nějaké z ulice?" "Myslím," odpověděl Bretschneider, "že
se rozhodnu pro čistokrevné zvíře." "A což policejního psa byste si nepřál?"
otázal se Švejk, "takovýho, kerej hned všechno vyslídí a přivede na stopu
zločinu. Má ho jeden řezník ve Vršovicích a on mu tahá vozejk, ten pes se, jak
se říká, minul se svým povoláním." "Já bych chtěl špice," s klidnou umírněností
řekl Bretschneider, "špice, který by nekousal." "Přejete si tedy bezzubého
špice?" otázal se Švejk, "vím o jednom. Má ho jeden hostinský v Dejvicích." "Tak
raději ratlíčka," rozpačitě ozval se Bretschneider, jehož kynologické schopnosti
byly v samých začátcích, a kdyby byl nedostal ten rozkaz z policejního
ředitelství, nikdy by se o psech byl ničeho nedověděl. Ale rozkaz zněl přesně,
jasně a tvrdě. Seznámit se důvěrněji se Švejkem na podkladě jeho obchodu se psy,
ku kterémuž účelu měl právo vybrat si pomocníky a disponovat obnosy na nákup
psů. "Ratlíčkové jsou větší a menší," řekl Švejk, "vím o dvou menších a třech
větších. Všech pět se dá chovat na klíně.Mohu vám je co nejvřeleji odporučit."
"To by se mně zamlouvalo," prohlásil Bretschneider, "a co by stál jeden?" "To
přijde na velikost," odpověděl Švejk, "to záleží na velikosti. Ratlík není tele,
u ratlíků je to právě naopak, čím menší, tím dražší." "Já reflektuji na větší,
kteří by hlídali," odvětil Bretschneider, obávaje se, aby neztížil tajný fond
státní policie. "Dobrá," řekl Švejk, "větší vám mohu prodat po padesáti korunách
a ještě větší po pětačtyřiceti korunách, ale přitom jsme zapomněli na jednu věc.
Mají to být štěňata nebo starší psi, nebo psíci či feny?" "Mně je to jedno,"
odpověděl Bretschneider, který měl tu co dělat s neznámými problémy, "zaopatřte
mně je a já si zítra v sedm hodin večer k vám pro ně přijdu. Budou?" "Přijďte,
budou," suše odvětil Švejk, "ale v takovém případě jsem nucen požádat vás o
zálohu třiceti korun." "Bezevšeho," řekl Bretschneider, vypláceje peníze, "a teď
si dáme každý čtvrtku vína na moje konto." Když vypili, dal Švejk čtvrtku vína
na svůj účet, potom Bretschneider, vyzývaje Švejka, aby se ho nebál, že dnes
není ve službě a že se může mluvit dnes s ním o politice. Švejk prohlásil, že on
nikdy o politice v hospodě nemluví, že celá politika je pro malé děti.
Bretschneider byl naproti tomu revolučnějších názorů a říkal, že každý slabý
stát je předurčen k zániku, a ptal se Švejka, jaký je jeho názor v této věci.
Švejk prohlásil, že neměl se státem co dělat, ale že jednou měl na ošetřování
slabé štěně bernardýna, které krmil vojenskými suchary, a že také chcíplo. Když
měli každý pátou čtvrtku, prohlásil se Bretschneider za anarchistu a ptal se
Švejka, do které organizace se má dát zapsat. Švejk řekl, že si jednou jeden
anarchista koupil od něho leonbergra za sto korun a že mu zůstal poslední
splátku dlužen. Při šesté čtvrtce mluvil Bretschneider o revoluci a proti
mobilizaci, načež Švejk naklonil se k němu a pošeptal mu do ucha: "Právě přišel
do lokálu nějakej host, tak ať vás neslyší, nebo byste mohl mít z toho
nepříjemnosti... Vidíte, že hostinská už pláče." Paní Palivcová opravdu plakala
na své židli za výčepním pultem. "Proč pláčete, paní hostinská?" otázal se
Bretschneider, "za tři měsíce vyhrajeme vojnu, bude amnestie, váš pán se vrátí a
pak si dáme u vás do trumpety. - Nebo nemyslíte, že to vyhrajeme?" obrátil se k
Švejkovi. "Nač to pořád přežvykovat," řekl Švejk, "vyhrát se to musí, a basta,
teď ale už musím jít domů." Švejk zaplatil útratu a vrátil se ku své staré
posluhovačce paní Müllerové, která se velice lekla, když viděla, že muž, který
si otvírá klíčem dveře do bytu, je Švejk. "Já myslela, milostpane, že se vrátějí
až za kolik roků," řekla s obvyklou upřímností, "já jsem si zatím vzala z
lítosti na byt jednoho portýra z noční kavárny, poněvadž u nás byla třikrát
domovní prohlídka, a kdy ž nic nemohli najít, tak říkali, že jste ztracenej,
poněvadž jste rafinovanej." Švejk se ihned přesvědčil, že neznámý cizinec
zařídil se úplně pohodlně. Spal v jeho posteli a byl dokonce tak šlechetný, že
se spokojil s polovicí postele a na druhou polovici umístil nějaké dlouhovlasé
stvoření, které z vděčnosti spalo, objavši ho kolem krku, zatímco části pánské i
dámské garderoby válely se smíchány kolem postele.Z toho chaosu bylo vidět, že
se portýr z noční kavárny vrátil se svou dámou ve veselé náladě. "Pane," řekl
Švejk, třesa vetřelcem, "abyste nezmeškal k obědu. Mě by velice mrzelo, kdybyste
o mně říkal, že jsem vás vyhodil, když už nikde jste nemoh dostat něco k obědu."
Portýr z noční kavárny byl velice rozespalý, a dlouho to trvalo, než pochopil,
že se majitel postele vrátil domů a že si dělá nárok na ni. Po zvyku všech
portýrů z nočních kaváren i tento pán se vyjádřil, že každého ztluče, kdo ho
bude budit, a pokusil se spát dál. Švejk sebral mezitím části jeho garderoby,
přinesl mu je k posteli, a zatřepav jím energicky, řekl: "Jestli se neobléknete,
tak vás zkusím vyhodit tak, jak jste, na ulici. Pro vás bude velkou výhodou,
když vyletíte odtud oblečenej." "Já jsem chtěl spát do osmi večer," zaraž eně
ozval se portýr, navlékaje si kalhoty, "já platím denně z postele dvě koruny té
paní a můžu si sem vodit slečny z kavárny.Mařeno, vstávej!" Když si bral límeček
a skládal kravatu, vzpamatoval se již do té míry, že mohl ujistit Švejka, že
noční kavárna Mimóza jest opravdu jedna z nejslušnějších nočních místností, kam
mají přístup jedině dámy, které mají policejní knížku v úplném pořádku, a zval
Švejka srdečně, aby přišel na návštěvu. Naproti tomu jeho společnice nebyla
nijak spokojena se Švejkem a použila několika velice slušných výrazů, z nichž
nejslušnější byl "Ty kluku velekněžská!" Po odchodu vetřelců šel Švejk udělat
pořádek s paní Müllerovou, ale nenašel po ní žádné jiné stopy kromě kousku
papíru, na kterém tužkou byl načmárán rozházený rukopis paní Müllerové, která
neobyčejně lehce vyjádřila své myšlenky týkající se nešťastné příhody s
propůjčováním Švejkovy postele portýru z noční kavárny: "Odpustějí, milostpane,
že jich víckrát neuvidím, poněvadž skočím z okna." "Lže," řekl Švejk a čekal. Za
půl hodiny vplížila se do kuchyně nešťastná paní Müllerová a bylo na její
zdrceném výrazu tváře vidět, že čeká od Švejka slova útěchy. "Jestli chcete
skákat z okna," řekl Švejk, "jděte do pokoje, okno jsem otevřel. Skákat z
kuchyňského okna bych vám neradil, poněvadž spadnete do zahrádky na růže a
pomačkala byste keře a musela byste to platit. Z pokojského okna sletíte krásně
na chodník, a když budete mít štěstí, zlomíte si vaz. Jestli budete mít smůlu,
tak si přelámete jedině všechny žebra, ruce a nohy a budete muset platit
nemocnici." Paní Müllerová se dala do pláče, potichu odešla do pokoje, zavřela
okno, a když se vrátila, řekla: "Vono to táhne a nebylo by to dobrý na
milostpánův revmatismus." Pak šla stlát postel, neobyčejně pečlivě uváděla
všechno do pořádku a vrátivši se k Švejkovi do kuchyně se zaslzeným zrakem
poznamenala: "Ty dvě štěňata, milostpane, co jsme měli na dvoře, chcíply. A ten
bernardýn, ten nám utek, když tady dělali domovní prohlídku." "A prokristapána,
vykřikl Švejk, "ten se může dostat do pěkný bryndy, toho teďjistě bude hledat
policie." "On kousl jednoho pana policejního komisaře, když ho při prohlídce
vytáhl zpod postele," pokračovala paní Müllerová, "napřed totiž jeden z těch
pánů řek, že tam někdo je pod postelí, tak vyzvali toho bernardýna jménem
zákona, aby vylezl ven, a když nechtěl, tak ho vytáhli. A on je chtěl spolknout,
pak vyrazil ze dveří a víc se nevrátil. Se mnou také dělali výslech, kdo k nám
chodí, jestli nedostáváme nějaké peníze z ciziny, a potom dělali narážky, že
jsem hloupá, když jsem jim řekla, že peníze z ciziny chodějí jen zřídka,
posledně od toho pana řídícího z Brna ta záloha šedesát korun na angorskou
kočku, kterou jste inzeroval v Národní politice a místo který jste mu poslal v
bedničce od datlí to slepé štěňátko foxteriéra. Potom se mnou mluvili velice
vlídně a odporučili mně sem toho portýra z noční kavárny, abych se sama v bytě
nebála, toho samýho, kerýho vyhodili..." "Já už mám s těmi úřady smůlu, paní
Müllerová, teď uvidíte, kolikjich sem přijde kupovat psy," povzdechl Švejk.
Nevím, jestli ti pánové, kteří po převratu prohlíželi policejní archív,
rozšifrovali položky tajného fondu státní policie, kde stálo: B. . . 40 K, F. .
. 50 K, L. . . 80 K atd., ale rozhodně se mýlili, že B, F, L jsou začáteční
písmena nějakých pánů, kteří za 40, 50, 80 atd. korun prodávali český národ
černožlutému orlu. B znamená bernardýn, F foxteriér a L značí leonbergra. Tyto
všechny psy přivedl Bretschneider od Švejka na policejní ředitelství. Byly to
ohyzdné obludy, které neměly toho nejmenšího společného s nějakou čistokrevnou
rasou, za kterou je Švejk Bretschneidrovi vydával. Bernardýn byla směs z
nečistokrevného pudla a nějakého pouličního čokla, foxteriér měl uši jezevčíka a
velikost řeznického psa se zakroucenýma nohama, jako by prodělal andělskou
nemoc. Leonberger připomínal hlavou chlupatou tlamu stájového pinče, měl
useknutý ohon, výšku jezevčíka a zadek holý jako proslulí psíci naháčkové
američtí. Pak tam šel koupit psa detektiv Kalous a vrátil se s vyjevenou
potvorou, připomínající hyenu skvrnitou, s hřívou škotského ovčáka, a v
položkách tajného fondu přibyla nová: D. . . 90 K. Ta potvora hrála roli dogy...
Ale ani Kalousovi se nepodařilo vyzvědět něco od Švejka. Dařilo se mu tak jako
Bretschneidrovi. I nejobratnější politické rozhovory Švejk převedl na léčení
psinky u štěňat a nejbystřejší záludné léčky končily tím, že si Bretschneider
odváděl s sebou od Švejka opět novou nemyslitelně kříženou obludu. A to byl
konec slavného detektiva Bretschneidra. Když měl již ve svém bytě sedm takových
ohav, uzavřel se s nimi v zadním pokoji a nedal jim tak dlouho nic jíst, dokud
ho nesežraly. Byl tak čestný, že ušetřil eráru za pohřeb. V jeho služebním
spisku na policejním ředitelství byla zanesena do rubriky "Postup ve službě"
tato slova plná tragiky: "Sežrán vlastními psy." Když se později dověděl Švejk o
té tragické události, řekl: "To mně jenom vrtá hlavou, jak ho dají při posledním
soudu dohromady." ŠVEJK JDE NA VOJNU V době, kdy lesy na řece Rábu v Haliči
viděly utíkat přes Ráb rakouská vojska a dole v Srbsku rakouské divize jedna za
druhou dostávaly přes kalhoty to, co jim dávno patřilo, vzpomnělo si rakouské
ministerstvo vojenství i na Švejka, aby pomohl mocnářství z bryndy. Švejk, když
mu přinesli vyrozumění, že se má za týden dostavit na Střelecký ostrov k
lékařské prohlídce, ležel právě v posteli, stižen opětně revmatismem. Paní
Müllerová vařila mu v kuchyni kávu. "Paní Müllerová," ozval se z pokoje tichý
hlas Švejkův, "paní Müllerová, pojďte sem na chvilku." Když posluhovačka stála u
postele, řekl Švejk opět takovým tichým hlasem: "Sedněte si, paní Müllerová." V
jeho hlase bylo něco tajuplně slavnostního. Když paní Müllerová se posadila,
prohlásil Švejk, vztyčuje se na posteli: ".Já jdu na vojnu!" "Panenko Maria,"
vykřikla paní Müllerová, "co tam budou dělat?" "Bojovat," hrobovým hlasem
odpověděl Švejk, "s Rakouskem je to moc špatný. Nahoře nám už lezou na Krakov a
dole do Uher. Jsme biti jako žito, kam se podíváme, a proto mě volají na vojnu.
Já jim přece včera četl z novin, že drahou vlast vovinuly nějaké mraky." "Ale
vždyť se nemůžou hejbat." "To nevadí, paní Müllerová, pojedu na vojnu ve
vozejku. Znají toho cukráře za rohem, ten takovej vozejk má. Vozil v něm před
lety svýho chromýho zlýho dědečka na čerstvej vzduch. Vy mne, paní Müllerová, v
tom vozejku na tu vojnu odtáhnete." Paní Müllerová se dala do pláče: "Nemám,
milostpane, doběhnout pro doktora?" "Nikam nepudou, paní Müllerová, já jsem až
na ty nohy úplně zdravej kanónenfutr a v tý době, když je to s Rakouskem
vošklivý, každej mrzák musí bejt na svým místě. Vařte kávu klidně dál." A
zatímco paní Müllerová, uplakaná a rozechvělá, cedila kávu, dobrý voják Švejk si
zpíval na posteli: Jenerál Windischgrätz a vojenští páni od východu slunce vojnu
započali, hop, hop, hop! Vojnu započali, takto jsou zvolali . Pomoz nám Kristus
Pán s Panenkou Marií; hop, hop, hop! Uděšená paní Müllerová pod dojmem strašného
válečného zpěvu zapomněla na kávu a třesouc se na celém těle uděšeně
naslouchala, jak dobrý voják Švejk dál zpívá na posteli: S Panenkou Marií a ty
čtyry mosty, postav si, Pimonte, silnějšíforposty; hop, hop, hop! Byla bitva,
byla, tam u Solferina, teklo tam krve moc, krve pod kolena; hop, hop, hop! Krve
pod kolena a nafůry masa, vždyť se tam sekala vosumnáctá chasa; hop, hop, hop!
Vosumnáctá chaso, neboj se ty nouze, vždyť za tebou vezou peníze na voze; hop,
hop, hop! "Milostpane, proboha jich prosím," ozvalo se žalostivě z kuchyně, ale
Švejk již končil svou válečnou píseň: Peníze na voze a menáž v kočáře, kerejpak
regiment tohlencto dokáže ? Hop, hop, hop! Paní Müllerová vyrazila ze dveří a
běžela pro lékaře. Vrátila se za hodinu, zatímco Švejk si zdříml. A tak byl
probuzen obtloustlým pánem, který mu chvíli držel ruku na čele a říkal: "Nebojte
se, já jsem doktor Pávek z Vinohrad - ukažte ruku - tenhle teploměr si dejte pod
paždí... Tak ukažte jazyk - ještě víc - držte jazyk - na co zemřel váš pan otec
a vaše matka?" A tak v době, kdy Vídeň si přála, aby všichni národové
Rakousko-Uherska dávali nejskvělejší příklady věrnosti a oddanosti, předepsal
doktor Pávek Švejkovi proti jeho vlasteneckému nadšení bróm a doporučoval
statečnému a hodnému vojínu Švejkovi, aby nemyslil na vojnu: "Ležte rovně a
zachovejte klid, já zítra opět přijdu." Když druhého dne přišel, ptal se v
kuchyni paní Müllerové, jak se daří pacientovi. "Je to s ním horší, pane
doktore," odpověděla s opravdovým zármutkem, "v noci zpíval, s odpuštěním, když
ho revma chytlo, rakouskou hymnu." Doktor Pávek viděl se nucena reagovat na
tento nový projev loajality pacientovy zvýšenou dávkou brómu. Třetího dne
hlásila mu paní Müllerová, že je to se Švejkem ještě horší. "Odpůldne, pane
doktore, si poslal pro mapu bojiště a v noci ho chytla fantaz, že to Rakousko
vyhraje." "A prášky užívá přesně podle předpisu?" "Ještě si pro ně, pane
doktore, ani neposlal." Doktor Pávek odešel, když snesl na Švejka bouři výčitek
s ujištěním, že nikdy více nepřijde léčit člověka, který odmítá jeho lékařskou
pomoc s brómem. Zbyly jen dva dny, kdy se měl objevit Švejk před odvodní komisí.
Za tu dobu učinil Švejk náležité přípravy. Předně poslal koupit paní Müllerovou
vojenskou čepici a za druhé ji poslal vypůjčit si vozík od cukráře za rohem, na
kterém kdysi cukrář vozil svého zlého chromého dědečka na čerstvý vzduch. Pak si
vzpomněl, že potřebuje berle. Naštěstí cukrář choval též i berle jako rodinnou
památku na svého dědečka. Scházela mu ještě rekrutská kytka. I tu mu sehnala
paní Müllerová, která za ty dny nápadně zhubla, a kudy chodila, tudy i plakala.
A tak v ten památný den objevil se na pražských ulicích případ dojemné
loajality: Stará žena, strkající před sebou vozík, na kterém seděl muž ve
vojenské čepici s vyleštěným frantíkem, mávající berlemi. A na kabátě skvěla se
pestrá rekrutská kytka. A muž ten, mávaje poznovu a poznovu berlemi, křičel do
pražských ulic "Na Bělehrad, na Bělehrad!" Za ním šel zástup lidu, který stále
vzrůstal z nepatrného hloučku shromáždivšího se před domem, odkud Švejk vyjel na
vojnu. Švejk mohl konstatovat, že policejní strážníci, stojící na některých
křižovatkách, mu zasalutovali. Na Václavském náměstí vzrostl zástup kolem vozíku
se Švejkem na několik set hlav a na rohu Krakovské ulice byl jím zbit nějaký
buršák, který v cerevisce křičel k Švejkovi: "Heil! Nieder mit den Serben!" Na
rohu Vodičkovy ulice vjela do toho jízdní policie a rozehnala zástup. Když Švejk
revírnímu inspektorovi ukázal, že to má černé na bílém, že dnes musí být před
odvodní komisí, byl revírní inspektor trochu zklamán a kvůli zamezení výtržností
dal doprovázet vozík se Švejkem dvěma jízdními strážníky na Střelecký ostrov. O
celé této události objevil se v Pražských úředních novinách tento článek: Vla s
t e n e c tví m rz áka. Včera dopoledne byli chodci na hlavních pražských
třídách svědky scény, která krásně mluví o tom, že v této veliké a vážné době i
synové našeho národa mohou dáti nejskvělejší příklady věrnosti a oddanosti k
trůnu stařičkého mocnáře. Zdá se nám, že se vrátily doby starých Řeků a Římanů,
kdy Mucius Scaevola dal se odvésti do boje, nedbaje své upálené ruky.
Nejsvětější city a zájmy byly včera krásně demonstrovány mrzákem o berlích,
kterého stará matička vezla na vozíku pro nemocné. Tento syn českého národa
dobrovolně, nedbaje své neduživosti, dal se odvésti na vojnu, aby dal svůj život
i statky za svého císaře. A jestli jeho volání "Na Bělehrad!" mělo tak živý
ohlas v pražských ulicích, jest to jen svědectvím, že Pražané skýtají vzorné
příklady lásky k vlasti a k panovnickému domu. Ve stejném smyslu psal i Prager
Tagblatt, který končil svůj článek slovy, že mrzáka dobrovolce vyprovázel zástup
Němců, kteří ho svými těly chránili před lynčováním ze strany českých agentů
známé Dohody. Bohemie uveřejnila tuto zprávu žádajíc, aby mrzák vlastenec byl
odměněn, a oznámila, že pro neznámého přijímá od německých občanů dárky v
administraci listu. Jestli podle těch tří časopisů nemohla země česká vydat
ušlechtilejšího občana, nebyli téhož názoru páni v odvodní komisi. Zejména ne
vrchní vojenský lékař Bautze. Byl to muž neúprosný, který ve všem viděl podvodný
pokus uniknout vojně, frontě, kulce a šrapnelům. Známý jest jeho výrok: "Das
ganze tschechische Volk ist eine Simulantenbande.." Za deset týdnů své činnosti
vymýtil z 11 000 civilistů 10 999 simulantů a byl by se dostal na kobylku i tomu
jedenáctitisícímu, kdyby nebyla toho šťastného člověka právě v tom okamžiku,
když na něho zařval "Kehrt euch!", ranila mrtvice. "Odneste toho simulanta!"
řekl Bautze, když zjistil, že je muž mrtev. A před ním stál v ten památný den
Švejk jako ostatní v plné nahotě, zakrývaje cudně svou nahotu berlemi, o které
se opíral. "Das ist wirklich ein besonderes Feigenblatt," řekl Bautze, "takových
fíkových listů v ráji nebylo." "Superarbitrován pro blbost," poznamenal
šikovatel, dívaje se do úředních listin. "A co vám ještě schází?" otázal se
Bautze. "Poslušně hlásím, že jsem revmatik, ale sloužit budu císaři pánu až do
roztrhání těla," skromně řekl Švejk, "já mám oteklý kolena." Bautze podíval se
strašně na dobrého vojáka Švejka a zařval: "Sie sind ein Simulant!", a obraceje
se k šikovateli, s ledovým klidem řekl: "Den Kerl sogleich einsperren!" Dva
vojáci s bajonety odváděli Švejka do posádkové věznice. Švejk šel o berlích a s
hrůzou pozoroval, že jeho revmatismus začíná mizet. Paní Müllerová, která čekala
nahoře na mostě s vozíkem na Švejka, když ho viděla pod bajonety, zaplakala a
odešla od vozíku, aby se vícekrát k němu nevrátila. A dobrý voják Švejk šel
skromně v průvodu ozbrojených ochránců státu. Bajonety svítily v záři slunce a
na Malé Straně obrátil se Švejk před pomníkem Radeckého k zástupu, který je
vyprovázel: "Na Bělehrad! Na Bělehrad!" A maršálek Radecký snivě se díval ze
svého pomníku za vzdalujícím se dobrým vojákem Švejkem s rekrutskou kytkou na
kabátě, kulhajícím na starých berlích, zatímco sděloval nějaký vážný pán lidem
kolem, že vedou dezentéra. ŠVEJK SIMULANTEM V této velké době vojenští lékaři
dali si neobyčejně záležet, aby ze simulantů vyhnali ďábla sabotáže a vrátili je
opět do lůna armády. Bylo zavedeno několik stupňů trápení simulantů a lidí
podezřelých, že jsou simulanti, jakými byli: souchotináři, revmatikové, lidé s
kýlou, ledvinovou nemocí, tyfem, cukrovkou, zánětem plic a jinými chorobami.
Trápení, kterému byli simulanti podrobeni, bylo systematizováno a stupně trápení
byly tyto:
1. Naprostá dieta, ráno a večer po šálku čaje během tří dnů, přičemž se všem bez
   rozdílu toho, nač si stěžují, podává aspirin pro pocení.
2. Podává se, aby si nemysleli, že je vojna med, v hojných porcích chinin v
   prášku, čili takzvané "lízání chininu".
3. Vyplachování žaludku dvakrát za den litrem teplé vody.
4. Klystýr, při použití mýdlové vody a glycerínu.
5. Zabalení do prostěradla namočeného ve studené vodě. Byli lidé stateční, kteří
   přetrpěli všech pět stupňů trápení a dali se odvézt v prosté rakvi na
   vojenský hřbitov. Byli však lidé malomyslní, kteří, když došli ke klystýru,
   prohlásili, že už je jim dobře a že si nic jiného nepřejí než odejít s
   nejbližším maršovým bataliónem do zákopů. Švejka v posádkové věznici uložili
   do nemocničního baráku právě mezi takové malomyslné simulanty. "Už to
   nevydržím," řekl jeho soused na posteli, kterého přivedli z ordinačního
   pokoje, kde mu již podruhé vyplachovali žaludek. Muž ten simuloval
   krátkozrakost. "Zítra pojedu k pluku," rozhodoval se druhý soused po levé
   straně, který právě dostal klystýr, simuluje, že je hluchý jako pařez. Na
   posteli u dveří umíral jeden souchotinář, zabalený do prostěradla namočeného
   ve studené vodě. "To je už třetí tenhle týden," poznamenal soused po pravé
   straně, "a co tobě schází?" "Já mám revma," odpověděl Švejk, načež následoval
   upřímný smích všech kolem. Smál se i umírající souchotinář simulující